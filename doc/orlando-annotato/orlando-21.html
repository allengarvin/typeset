<!DOCTYPE html>
<html lang="it">
<head>
<meta charset="UTF-8">
<title>Annotated Orlando Furioso</title>
<style>
  body {
    font-family: "Garamond", "Georgia", serif;
    line-height: 1.6;
    margin: 2em auto;
    max-width: 900px;
    counter-reset: octave;
  }

  .octave-wrapper {
    display: flex;
    align-items: flex-start;
    margin-bottom: 1.8em;
  }

  .margin-note {
    flex: 0 0 180px;         /* width of margin column */
    font-size: 0.9em;
    color: #666;
    padding-right: 1em;
    border-right: 1px solid #ddd;
    margin-right: 1em;
  }

  .octave {
    flex: 1;
    counter-increment: octave;
  }

  .octave::before {
    content: "Ottava " counter(octave);
    display: block;
    font-weight: bold;
    color: #444;
    margin-bottom: 0.3em;
  }

  .annotated {
    color: #0044cc;
    cursor: pointer;
    position: relative;
  }

  /* tooltip styling */
  .tooltip {
    position: absolute;
    background: #fff8c6;
    border: 1px solid #e0d97a;
    padding: 6px 10px;
    border-radius: 6px;
    box-shadow: 1px 2px 6px rgba(0, 0, 0, 0.2);
    font-size: 0.9em;
    width: 250px;
    max-width: 500px;
    z-index: 100;
    display: none;
    white-space: normal; /* allows wrapping */

  }
</style>
</head>
<body>
<table>
<tr><td><h1><center>Orlando Furioso: Canto XXI (annotato)</center></h1></td></tr>
<td><br></td>
<tr><td><table>
<tr><td align="left"><h2><a href="orlando-20.html">Prev. (Canto XX)</a></h2></td><td align="right"><h2><a href="orlando-22.html">Next. (Canto XXII)</h2></a></td></tr>
</table></td></tr>
</table>
  </div>
</div>

<div class="octave-wrapper">
  <div class="margin-note">

  </div>  <div class="octave" number="1">
    <p>Le donne antique hanno mirabil cose<br />
       fatto ne l’arme e ne le sacre muse;<br />
       e di lor opre belle e gloriose<br />
       gran lume in tutto il mondo si diffuse.<br />
       Arpalice e Camilla son famose,<br />
       perché in battaglia eran esperte et use;<br />
       Safo e Corinna, perché furon dotte,<br />
       splendono illustri, e mai non veggon notte.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="2">
    <p>Le donne son venute in eccellenza,<br />
       di ciascun’arte ove hanno posto cura;<br />
       e qualunque all’istorie abbia avvertenza,<br />
       ne sente ancor la fama non oscura.<br />
       Se ’l mondo n’è gran tempo stato senza,<br />
       non però sempre il mal influsso dura;<br />
       e forse ascosi han lor debiti onori<br />
       l’invidia o il non saper degli scrittori.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="3">
    <p>Ben mi par di veder ch’al secol nostro<br />
       tanta virtù fra belle donne emerga,<br />
       che può dare opra a carte et ad inchiostro,<br />
       perché nei futuri anni si disperga,<br />
       e perché, odiose lingue, il mal dir vostro<br />
       con vostra eterna infamia si sommerga:<br />
       e le lor lode appariranno in guisa,<br />
       che di gran lunga avanzeran Marfisa.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="4">
    <p>Or pur tornando a lei, questa donzella<br />
       al cavallier che l’usò cortesia,<br />
       de l’esser suo non niega dar novella,<br />
       quando esso a lei voglia contar chi sia.<br />
       Sbrigossi tosto del suo debito ella:<br />
       tanto il nome di lui saper disia.<br />
       – Io son – disse – Marfisa –: e fu assai questo;<br />
       che si sapea per tutto ’l mondo il resto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="5">
    <p>L’altro comincia, poi che tocca a lui,<br />
       con più proemio a darle di sé conto,<br />
       dicendo: – Io credo che ciascun di vui<br />
       abbia de la mia stirpe il nome in pronto;<br />
       che non pur Francia e Spagna e i vicin sui,<br />
       ma l’India, l’Etiopia e il freddo Ponto<br />
       han chiara cognizion di Chiaramonte,<br />
       onde uscì il cavallier ch’uccise Almonte,<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="6">
    <p>e quel ch’a Chiariello e al re Mambrino<br />
       diede la morte, e il regno lor disfece.<br />
       Di questo sangue, dove ne l’Eusino<br />
       l’Istro ne vien con otto corna o diece,<br />
       al duca Amone, il qual già peregrino<br />
       vi capitò, la madre mia mi fece:<br />
       e l’anno è ormai ch’io la lasciai dolente,<br />
       per gire in Francia a ritrovar mia gente.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="7">
    <p>Ma non potei finire il mio viaggio,<br />
       che qua mi spinse un tempestoso Noto.<br />
       Son dieci mesi o più che stanza v’aggio,<br />
       che tutti i giorni e tutte l’ore noto.<br />
       Nominato son io Guidon Selvaggio,<br />
       di poca pruova ancora e poco noto.<br />
       Uccisi qui Argilon da Melibea<br />
       con dieci cavallier che seco avea.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="8">
    <p>Feci la pruova ancor de le donzelle:<br />
       così n’ho diece a’ miei piaceri allato;<br />
       et alla scelta mia son le più belle,<br />
       e son le più gentil di questo stato.<br />
       E queste reggo e tutte l’altre; ch’elle<br />
       di sé m’hanno governo e scettro dato:<br />
       così daranno a qualunque altro arrida<br />
       Fortuna sì, che la decina ancida. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="9">
    <p>I cavallier domandano a Guidone,<br />
       com’ha sì pochi maschi il tenitoro;<br />
       e s’alle moglie hanno suggezione,<br />
       come esse l’han negli altri lochi a loro.<br />
       Disse Guidon: – Più volte la cagione<br />
       udita n’ho da poi che qui dimoro;<br />
       e vi sarà, secondo ch’io l’ho udita,<br />
       da me, poi che v’aggrada, riferita.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="10">
    <p>Al tempo che tornar dopo anni venti<br />
       da Troia i Greci (che durò l’assedio<br />
       dieci, e dieci altri da contrari venti<br />
       furo agitati in mar con troppo tedio),<br />
       trovar che le lor donne agli tormenti<br />
       di tanta absenzia avean preso rimedio:<br />
       tutte s’avean gioveni amanti eletti,<br />
       per non si raffreddar sole nei letti.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="11">
    <p>Le case lor trovaro i Greci piene<br />
       de l’altrui figli; e per parer commune<br />
       perdonano alle mogli, che san bene<br />
       che tanto non potean viver digiune:<br />
       ma ai figli degli adulteri conviene<br />
       altrove procacciarsi altre fortune;<br />
       che tolerar non vogliono i mariti<br />
       che più alle spese lor sieno notriti.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="12">
    <p>Sono altri esposti, altri tenuti occulti<br />
       da le lor madri e sostenuti in vita.<br />
       In varie squadre quei ch’erano adulti<br />
       feron, chi qua chi là, tutti partita.<br />
       Per altri l’arme son, per altri culti<br />
       gli studi e l’arti; altri la terra trita;<br />
       serve altri in corte; altri è guardian di gregge,<br />
       come piace a colei che qua giù regge.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="13">
    <p>Partì fra gli altri un giovinetto, figlio<br />
       di Clitemnestra, la crudel regina,<br />
       di diciotto anni, fresco come un giglio,<br />
       e rosa colta allor di su la spina.<br />
       Questi, armato un suo legno, a dar di piglio<br />
       si pose e a depredar per la marina<br />
       in compagnia di cento giovinetti<br />
       del tempo suo, per tutta Grecia eletti.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="14">
    <p>I Cretesi in quel tempo, che cacciato<br />
       il crudo Idomeneo del regno aveano,<br />
       e per assicurarsi il nuovo stato,<br />
       d’uomini e d’arme adunazion faceano;<br />
       fero con bon stipendio lor soldato<br />
       Falanto (così al giovine diceano),<br />
       e lui con tutti quei che seco avea<br />
       poser per guardia alla città Dictea.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="15">
    <p>Fra cento alme città ch’erano in Creta,<br />
       Dictea più ricca e più piacevol era,<br />
       di belle donne et amorose lieta,<br />
       lieta di giochi da matino a sera:<br />
       e com’era ogni tempo consueta<br />
       d’accarezzar la gente forestiera,<br />
       fe’ a costor sì, che molto non rimase<br />
       a fargli anco signor de le lor case.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="16">
    <p>Eran gioveni tutti e belli affatto<br />
       (che ’l fior di Grecia avea Falanto eletto):<br />
       sì ch’alle belle donne, al primo tratto<br />
       che v’apparir, trassero i cor del petto.<br />
       Poi che non men che belli, ancora in fatto<br />
       si dimostrar buoni e gagliardi al letto,<br />
       si fero ad esse in pochi dì sì grati,<br />
       che sopra ogn’altro ben n’erano amati.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="17">
    <p>Finita che d’accordo è poi la guerra<br />
       per cui stato Falanto era condutto,<br />
       e lo stipendio militar si serra,<br />
       sì che non v’hanno i gioveni più frutto,<br />
       e per questo lasciar voglion la terra;<br />
       fan le donne di Creta maggior lutto,<br />
       e per ciò versan più dirotti pianti,<br />
       che se i lor padri avesson morti avanti.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="18">
    <p>Da le lor donne i gioveni assai foro,<br />
       ciascun per sé, di rimaner pregati:<br />
       né volendo restare, esse con loro<br />
       n’andar, lasciando e padri e figli e frati,<br />
       di ricche gemme e di gran summa d’oro<br />
       avendo i lor dimestici spogliati;<br />
       che la pratica fu tanto secreta,<br />
       che non sentì la fuga uomo di Creta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="19">
    <p>Sì fu propizio il vento, sì fu l’ora<br />
       commoda, che Falanto a fuggir colse,<br />
       che molte miglia eran usciti fuora,<br />
       quando del danno suo Creta si dolse.<br />
       Poi questa spiaggia, inabitata allora,<br />
       trascorsi per fortuna li raccolse.<br />
       Qui si posaro, e qui sicuri tutti<br />
       meglio del furto lor videro i frutti.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="20">
    <p>Questa lor fu per dieci giorni stanza<br />
       di piaceri amorosi tutta piena.<br />
       Ma come spesso avvien che l’abondanza<br />
       seco in cor giovenil fastidio mena,<br />
       tutti d’accordo fur di restar sanza<br />
       femine, e liberarsi di tal pena;<br />
       che non è soma da portar sì grave,<br />
       come aver donna, quando a noia s’have.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="21">
    <p>Essi che di guadagno e di rapine<br />
       eran bramosi, e di dispendio parchi,<br />
       vider ch’a pascer tante concubine,<br />
       d’altro che d’aste avean bisogno e d’archi:<br />
       sì che sole lasciar qui le meschine,<br />
       e se n’andar di lor ricchezze carchi<br />
       là dove in Puglia in ripa al mar poi sento<br />
       ch’edificar la terra di Tarento.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="22">
    <p>Le donne, che si videro tradite<br />
       dai loro amanti in che più fede aveano,<br />
       restar per alcun dì sì sbigottite,<br />
       che statue immote in lito al mar pareano.<br />
       Visto poi che da gridi e da infinite<br />
       lacrime alcuno profitto non traeano,<br />
       a pensar cominciaro e ad aver cura<br />
       come aiutarsi in tanta lor sciagura.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="23">
    <p>E proponendo in mezzo i lor pareri,<br />
       altre diceano: in Creta è da tornarsi;<br />
       e più tosto all’arbitrio de’ severi<br />
       padri o d’offesi lor mariti darsi,<br />
       che nei deserti liti e boschi fieri,<br />
       di disagio e di fame consumarsi.<br />
       Altre dicean che lor saria più onesto<br />
       affogarsi nel mar, che mai far questo;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="24">
    <p>e che manco mal era meretrici<br />
       andar pel mondo, andar mendiche o schiave,<br />
       che se stesse offerire agli supplici<br />
       di ch’eran degne l’opere lor prave.<br />
       Questi e simil partiti le infelici<br />
       si proponean, ciascun più duro e grave.<br />
       Tra lor al fine una Orontea levosse,<br />
       ch’origine traea dal re Minosse;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="25">
    <p>la più gioven de l’altre e la più bella<br />
       e la più accorta, e ch’avea meno errato:<br />
       amato avea Falanto, e a lui pulzella<br />
       datasi, e per lui il padre avea lasciato.<br />
       Costei mostrando in viso et in favella<br />
       il magnanimo cor d’ira infiammato,<br />
       redarguendo di tutte altre il detto,<br />
       suo parer disse, e fe’ seguirne effetto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="26">
    <p>Di questa terra a lei non parve torsi,<br />
       che conobbe feconda e d’aria sana,<br />
       e di limpidi fiumi aver discorsi,<br />
       di selve opaca, e la più parte piana;<br />
       con porti e foci, ove dal mar ricorsi<br />
       per ria fortuna avea la gente estrana,<br />
       ch’or d’Africa portava, ora d’Egitto<br />
       cose diverse e necessarie al vitto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="27">
    <p>Qui parve a lei fermarsi, e far vendetta<br />
       del viril sesso che le avea sì offese:<br />
       vuol ch’ogni nave, che da venti astretta<br />
       a pigliar venga porto in suo paese,<br />
       a sacco, a sangue, a fuoco al fin si metta;<br />
       né de la vita a un sol si sia cortese.<br />
       Così fu detto e così fu concluso,<br />
       e fu fatta la legge e messa in uso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="28">
    <p>Come turbar l’aria sentiano, armate<br />
       le femine correan su la marina,<br />
       da l’implacabile Orontea guidate,<br />
       che diè lor legge e si fe’ lor regina:<br />
       e de le navi ai liti lor cacciate<br />
       faceano incendi orribili e rapina,<br />
       uom non lasciando vivo, che novella<br />
       dar ne potesse o in questa parte o in quella.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="29">
    <p>Così solinghe vissero qualch’anno,<br />
       aspre nimiche del sesso virile:<br />
       ma conobbero poi, che ’l proprio danno<br />
       procaccierian, se non mutavan stile;<br />
       che se di lor propagine non fanno,<br />
       sarà lor legge in breve irrita e vile,<br />
       e mancherà con l’infecondo regno,<br />
       dove di farla eterna era il disegno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="30">
    <p>Sì che, temprando il suo rigore un poco,<br />
       scelsero, in spazio di quattro anni interi,<br />
       di quanti capitaro in questo loco<br />
       dieci belli e gagliardi cavallieri,<br />
       che per durar ne l’amoroso gioco<br />
       contr’esse cento fosser buon guerrieri.<br />
       Esse in tutto eran cento; e statuito<br />
       ad ogni lor decina fu un marito.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="31">
    <p>Prima ne fur decapitati molti<br />
       che riusciro al paragon mal forti.<br />
       Or questi dieci a buona pruova tolti,<br />
       del letto e del governo ebbon consorti;<br />
       facendo lor giurar che, se più colti<br />
       altri uomini verriano in questi porti,<br />
       essi sarian che, spenta ogni pietade,<br />
       li porriano ugualmente a fil di spade.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="32">
    <p>Ad ingrossare, et a figliar appresso<br />
       le donne, indi a temere incominciaro<br />
       che tanti nascerian del viril sesso,<br />
       che contra lor non avrian poi riparo;<br />
       e al fine in man degli uomini rimesso<br />
       saria il governo ch’elle avean sì caro:<br />
       sì ch’ordinar mentre eran gli anni imbelli,<br />
       far sì, che mai non fosson lor ribelli.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="33">
    <p>Acciò il sesso viril non le soggioghi,<br />
       uno ogni madre vuol la legge orrenda,<br />
       che tenga seco; gli altri, o li suffoghi,<br />
       e fuor del regno li permuti o venda.<br />
       Ne mandano per questo in varii luoghi:<br />
       e a chi gli porta dicono che prenda<br />
       femine, se a baratto aver ne puote;<br />
       se non, non torni almen con le man vote.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="34">
    <p>Né uno ancora alleverian, se senza<br />
       potesson fare, e mantenere il gregge.<br />
       Questa è quanta pietà, quanta clemenza<br />
       più ai suoi ch’agli altri usa l’iniqua legge:<br />
       gli altri condannan con ugual sentenza;<br />
       e solamente in questo si corregge,<br />
       che non vuol che, secondo il primiero uso,<br />
       le femine gli uccidano in confuso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="35">
    <p>Se dieci o venti o più persone a un tratto<br />
       vi fosser giunte, in carcere eran messe:<br />
       e d’una al giorno, e non di più, era tratto<br />
       il capo a sorte, che perir dovesse<br />
       nel tempio orrendo ch’Orontea avea fatto,<br />
       dove un altare alla Vendetta eresse;<br />
       e dato all’un de’ dieci il crudo ufficio<br />
       per sorte era di farne sacrificio.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="36">
    <p>Dopo molt’anni alle ripe omicide<br />
       a dar venne di capo un giovinetto,<br />
       la cui stirpe scendea dal buono Alcide,<br />
       di gran valor ne l’arme, Elbanio detto.<br />
       Qui preso fu, ch’a pena se n’avide,<br />
       come quel che venia senza sospetto;<br />
       e con gran guardia in stretta parte chiuso,<br />
       con gli altri era serbato al crudel uso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="37">
    <p>Di viso era costui bello e giocondo,<br />
       e di maniere e di costumi ornato;<br />
       e di parlar sì dolce e sì facondo,<br />
       ch’un aspe volentier l’avria ascoltato:<br />
       sì che, come di cosa rara al mondo,<br />
       de l’esser suo fu tosto rapportato<br />
       ad Alessandra figlia d’Orontea,<br />
       che di molt’anni grave anco vivea.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="38">
    <p>Orontea vivea ancora; e già mancate<br />
       tutt’eran l’altre ch’abitar qui prima:<br />
       e diece tante e più n’erano nate,<br />
       e in forza eran cresciute e in maggior stima;<br />
       né tra diece fucine che serrate<br />
       stavan pur spesso, avean più d’una lima;<br />
       e dieci cavallieri anco avean cura<br />
       di dare a chi venia fiera aventura.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="39">
    <p>Alessandra, bramosa di vedere<br />
       il giovinetto ch’avea tante lode,<br />
       da la sua matre in singular piacere<br />
       impetra sì, ch’Elbanio vede et ode;<br />
       e quando vuol partirne, rimanere<br />
       si sente il core ove è chi ’l punge e rode:<br />
       legar si sente e non sa far contesa,<br />
       e al fin dal suo prigion si trova presa.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="40">
    <p>Elbanio disse a lei: «Se di pietade<br />
       s’avesse, donna, qui notizia ancora,<br />
       come se n’ha per tutt’altre contrade,<br />
       dovunque il vago sol luce e colora;<br />
       io vi osarei, per vostr’alma beltade<br />
       ch’ogn’animo gentil di sé inamora,<br />
       chiedervi in don la vita mia, che poi<br />
       saria ognor presto a spenderla per voi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="41">
    <p>Or quando fuor d’ogni ragion qui sono<br />
       privi d’umanitade i cori umani,<br />
       non vi domanderò la vita in dono,<br />
       che i prieghi miei so ben che sarian vani;<br />
       ma che da cavalliero, o tristo o buono<br />
       ch’io sia, possi morir con l’arme in mani,<br />
       e non come dannato per giudicio,<br />
       o come animal bruto in sacrificio».<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="42">
    <p>Alessandra gentil, ch’umidi avea,<br />
       per la pietà del giovinetto, i rai,<br />
       rispose: «Ancor che più crudele e rea<br />
       sia questa terra, ch’altra fosse mai;<br />
       non concedo però che qui Medea<br />
       ogni femina sia, come tu fai:<br />
       e quando ogn’altra così fosse ancora,<br />
       me sola di tant’altre io vo’ trar fuora.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="43">
    <p>E se ben per adietro io fossi stata<br />
       empia e crudel, come qui sono tante,<br />
       dir posso che suggetto ove mostrata<br />
       per me fosse pietà, non ebbi avante.<br />
       Ma ben sarei di tigre più arrabbiata,<br />
       e più duro avre’ il cor che di diamante,<br />
       se non m’avesse tolto ogni durezza<br />
       tua beltà, tuo valor, tua gentilezza.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="44">
    <p>Così non fosse la legge più forte,<br />
       che contra i peregrini è statuita,<br />
       come io non schiverei con la mia morte<br />
       di ricomprar la tua più degna vita.<br />
       Ma non è grado qui di sì gran sorte,<br />
       che ti potesse dar libera aita;<br />
       e quel che chiedi ancor, ben che sia poco,<br />
       difficile ottener fia in questo loco.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="45">
    <p>Pur io vedrò di far che tu l’ottenga,<br />
       ch’abbi inanzi al morir questo contento;<br />
       ma mi dubito ben che te n’avenga,<br />
       tenendo il morir lungo, più tormento».<br />
       Suggiunse Elbanio: «Quando incontra io venga<br />
       a dieci armato, di tal cor mi sento,<br />
       che la vita ho speranza di salvarme,<br />
       e uccider lor, se tutti fosser arme».<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="46">
    <p>Alessandra a quel detto non rispose<br />
       se non un gran sospiro, e dipartisse,<br />
       e portò nel partir mille amorose<br />
       punte nel cor, mai non sanabil, fisse.<br />
       Venne alla madre, e voluntà le pose<br />
       di non lasciar che ’l cavallier morisse,<br />
       quando si dimostrasse così forte,<br />
       che, solo, avesse posto i dieci a morte.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="47">
    <p>La regina Orontea fece raccorre<br />
       il suo consiglio, e disse: « A noi conviene<br />
       sempre il miglior che ritroviamo, porre<br />
       a guardar nostri porti e nostre arene;<br />
       e per saper chi ben lasciar, chi torre,<br />
       prova è sempre da far, quando gli avviene;<br />
       per non patir con nostro danno a torto,<br />
       che regni il vile, e chi ha valor sia morto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="48">
    <p>A me par, se a voi par, che statuito<br />
       sia, ch’ogni cavallier per lo avvenire,<br />
       che fortuna abbia tratto al nostro lito,<br />
       prima ch’al tempio si faccia morire,<br />
       possa egli sol, se gli piace il partito,<br />
       incontra i dieci alla battaglia uscire;<br />
       e se di tutti vincerli è possente,<br />
       guardi egli il porto, e seco abbia altra gente.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="49">
    <p>Parlo così, perché abbian qui un prigione<br />
       che par che vincer dieci s’offerisca.<br />
       Quando, sol, vaglia tante altre persone,<br />
       dignissimo è, per Dio, che s’esaudisca.<br />
       Così in contrario avrà punizione,<br />
       quando vaneggi e temerario ardisca».<br />
       Orontea fine al suo parlar qui pose,<br />
       a cui de le più antique una rispose:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="50">
    <p>«La principal cagion ch’a far disegno<br />
       sul comercio degli uomini ci mosse,<br />
       non fu perch’a difender questo regno<br />
       del loro aiuto alcun bisogno fosse;<br />
       che per far questo abbiamo ardire e ingegno<br />
       da noi medesme, e a sufficienzia posse:<br />
       così senza sapessimo far anco,<br />
       che non venisse il propagarci a manco!<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="51">
    <p>Ma poi che senza lor questo non lece,<br />
       tolti abbian, ma non tanti, in compagnia,<br />
       che mai ne sia più d’uno incontra diece,<br />
       sì ch’aver di noi possa signoria.<br />
       Per conciper di lor questo si fece,<br />
       non che di lor difesa uopo ci sia.<br />
       La lor prodezza sol ne vaglia in questo,<br />
       e sieno ignavi e inutili nel resto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="52">
    <p>Tra noi tenere un uom che sia sì forte,<br />
       contrario è in tutto al principal disegno.<br />
       Se può un solo a dieci uomini dar morte,<br />
       quante donne farà stare egli al segno?<br />
       Se i dieci nostri fosser di tal sorte,<br />
       il primo dì n’avrebbon tolto il regno.<br />
       Non è la via di dominar, se vuoi<br />
       por l’arme in mano a chi può più di noi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="53">
    <p>Pon mente ancor, che quando così aiti<br />
       Fortuna questo tuo, che i dieci uccida,<br />
       di cento donne che de’ lor mariti<br />
       rimarran prive, sentirai le grida.<br />
       Se vuol campar, proponga altri partiti,<br />
       ch’esser di dieci gioveni omicida.<br />
       Pur, se per far con cento donne è buono<br />
       quel che dieci fariano, abbi perdono».<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="54">
    <p>Fu d’Artemia crudel questo il parere<br />
       (così avea nome); e non mancò per lei<br />
       di far nel tempio Elbanio rimanere<br />
       scannato inanzi agli spietati dei.<br />
       Ma la madre Orontea che compiacere<br />
       volse alla figlia, replicò a colei<br />
       altre et altre ragioni, e modo tenne<br />
       che nel senato il suo parer s’ottenne.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="55">
    <p>L’aver Elbanio di bellezza il vanto<br />
       sopra ogni cavallier che fosse al mondo,<br />
       fu nei cor de le giovani di tanto,<br />
       ch’erano in quel consiglio, e di tal pondo,<br />
       che ’l parer de le vecchie andò da canto,<br />
       che con Artemia volean far secondo<br />
       l’ordine antiquo; né lontan fu molto<br />
       ad esser per favore Elbanio assolto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="56">
    <p>Di perdonargli in somma fu concluso,<br />
       ma poi che la decina avesse spento,<br />
       e che ne l’altro assalto fosse ad uso<br />
       di diece donne buono, e non di cento.<br />
       Di carcer l’altro giorno fu dischiuso;<br />
       e avuto arme e cavallo a suo talento,<br />
       contra dieci guerrier, solo, si mise,<br />
       e l’uno appresso all’altro in piazza uccise.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="57">
    <p>Fu la notte seguente a prova messo<br />
       contra diece donzelle ignudo e solo,<br />
       dove ebbe all’ardir suo sì buon successo,<br />
       che fece il saggio di tutto lo stuolo.<br />
       E questo gli acquistò tal grazia appresso<br />
       ad Orontea, che l’ebbe per figliuolo;<br />
       e gli diede Alessandra e l’altre nove<br />
       con ch’avea fatto le notturne prove.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="58">
    <p>E lo lasciò con Alessandra bella,<br />
       che poi diè nome a questa terra, erede,<br />
       con patto, ch’a servare egli abbia quella<br />
       legge, et ogn’altro che da lui succede:<br />
       che ciascun che già mai sua fiera stella<br />
       farà qui por lo sventurato piede,<br />
       elegger possa, o in sacrificio darsi,<br />
       o con dieci guerrier, solo, provarsi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="59">
    <p>E se gli avvien che ’l dì gli uomini uccida,<br />
       la notte con le femine si provi;<br />
       e quando in questo ancor tanto gli arrida<br />
       la sorte sua, che vincitor si trovi,<br />
       sia del femineo stuol principe e guida,<br />
       e la decina a scelta sua rinovi,<br />
       con la qual regni, fin ch’un altro arrivi,<br />
       che sia più forte, e lui di vita privi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="60">
    <p>Appresso a dua mila anni il costume empio<br />
       si è mantenuto, e si mantiene ancora;<br />
       e sono pochi giorni che nel tempio<br />
       uno infelice peregrin non mora.<br />
       Se contra dieci alcun chiede, ad esempio<br />
       d’Elbanio, armarsi (che ve n’è talora),<br />
       spesso la vita al primo assalto lassa;<br />
       né di mille uno all’altra prova passa.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="61">
    <p>Pur ci passano alcuni, ma sì rari,<br />
       che su le dita annoverar si ponno.<br />
       Uno di questi fu Argilon: ma guari<br />
       con la decina sua non fu qui donno;<br />
       che cacciandomi qui venti contrari,<br />
       gli occhi gli chiusi in sempiterno sonno.<br />
       Così fossi io con lui morto quel giorno,<br />
       prima che viver servo in tanto scorno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="62">
    <p>Che piaceri amorosi e riso e gioco,<br />
       che suole amar ciascun de la mia etade,<br />
       le purpure e le gemme e l’aver loco<br />
       inanzi agli altri ne la sua cittade,<br />
       potuto hanno, per Dio, mai giovar poco<br />
       all’uom che privo sia di libertade:<br />
       e ’l non poter mai più di qui levarmi,<br />
       servitù grave e intolerabil parmi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="63">
    <p>Il vedermi lograr dei miglior anni<br />
       il più bel fiore in sì vile opra e molle,<br />
       tiemmi il cor sempre in stimulo e in affanni,<br />
       et ogni gusto di piacer mi tolle.<br />
       La fama del mio sangue spiega i vanni<br />
       per tutto ’l mondo, e fin al ciel s’estolle;<br />
       che forse buona parte anch’io n’avrei,<br />
       s’esser potessi coi fratelli miei.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="64">
    <p>Parmi ch’ingiuria il mio destin mi faccia,<br />
       avendomi a sì vil servigio eletto;<br />
       come chi ne l’armento il destrier caccia,<br />
       il qual d’occhi o di piedi abbia difetto,<br />
       o per altro accidente che dispiaccia,<br />
       sia fatto all’arme e a miglior uso inetto:<br />
       né sperando io, se non per morte, uscire<br />
       di sì vil servitù, bramo morire. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="65">
    <p>Guidon qui fine alle parole pose,<br />
       e maledì quel giorno per isdegno,<br />
       il qual dei cavallieri e de le spose<br />
       gli diè vittoria in acquistar quel regno.<br />
       Astolfo stette a udire, e si nascose<br />
       tanto, che si fe’ certo a più d’un segno,<br />
       che, come detto avea, questo Guidone<br />
       era figliol del suo parente Amone.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="66">
    <p>Poi gli rispose: – Io sono il duca inglese,<br />
       il tuo cugino Astolfo; – et abbracciollo,<br />
       e con atto amorevole e cortese,<br />
       non senza sparger lagrime, baciollo.<br />
       – Caro parente mio, non più palese<br />
       tua madre ti potea por segno al collo;<br />
       ch’a farne fede che tu sei de’ nostri,<br />
       basta il valor che con la spada mostri. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="67">
    <p>Guidon, ch’altrove avria fatto gran festa<br />
       d’aver trovato un sì stretto parente,<br />
       quivi l’accolse con la faccia mesta,<br />
       perché fu di vedervilo dolente.<br />
       Se vive, sa ch’Astolfo schiavo resta,<br />
       né il termine è più là che ’l dì seguente;<br />
       se fia libero Astolfo, ne more esso:<br />
       sì che ’l ben d’uno è il mal de l’altro espresso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="68">
    <p>Gli duol che gli altri cavallieri ancora<br />
       abbia, vincendo, a far sempre captivi;<br />
       né più, quando esso in quel contrasto mora,<br />
       potrà giovar che servitù lor schivi:<br />
       che se d’un fango ben gli porta fuora,<br />
       e poi s’inciampi come all’altro arrivi,<br />
       avrà lui senza pro vinto Marfisa;<br />
       ch’essi pur ne fien schiavi, et ella uccisa.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="69">
    <p>Da l’altro canto avea l’acerba etade,<br />
       la cortesia e il valor del giovinetto<br />
       d’amore intenerito e di pietade<br />
       tanto a Marfisa et ai compagni il petto,<br />
       che, con morte di lui lor libertade<br />
       esser dovendo, avean quasi a dispetto:<br />
       e se Marfisa non può far con manco<br />
       ch’uccider lui, vuol essa morir anco.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="70">
    <p>Ella disse a Guidon: – Vientene insieme<br />
       con noi, ch’a viva forza usciren quinci. –<br />
       – Deh, – rispose Guidon – lascia ogni speme<br />
       di mai più uscirne, o perdi meco o vinci. –<br />
       Ella suggiunse: – Il mio cor mai non teme<br />
       di non dar fine a cosa che cominci;<br />
       né trovar so la più sicura strada<br />
       di quella ove mi sia guida la spada.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="71">
    <p>Tal ne la piazza ho il tuo valor provato,<br />
       che, s’io son teco, ardisco ad ogn’impresa.<br />
       Quando la turba intorno allo steccato<br />
       sarà domani in sul teatro ascesa,<br />
       io vo’ che l’uccidian per ogni lato,<br />
       o vada in fuga o cerchi far difesa,<br />
       e ch’agli lupi e agli avoltoi del loco<br />
       lasciamo i corpi, e la cittade al fuoco. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="72">
    <p>Suggiunse a lei Guidon: – Tu m’avrai pronto<br />
       a seguitarti et a morirti a canto,<br />
       ma vivi rimaner non faccian conto;<br />
       bastar ne può di vendicarci alquanto:<br />
       che spesso dieci mila in piazza conto<br />
       del popul feminile, et altretanto<br />
       resta a guardare e porto e rocca e mura,<br />
       né alcuna via d’uscir trovo sicura. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="73">
    <p>Disse Marfisa: – E molto più sieno elle<br />
       degli uomini che Serse ebbe già intorno,<br />
       e sieno più de l’anime ribelle<br />
       ch’uscir del ciel con lor perpetuo scorno;<br />
       se tu sei meco, o almen non sie con quelle,<br />
       tutte le voglio uccidere in un giorno. –<br />
       Guidon suggiunse: – Io non ci so via alcuna<br />
       ch’a valer n’abbia, se non val quest’una.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="74">
    <p>Ne può sola salvar, se ne succede,<br />
       quest’una ch’io dirò, ch’or mi soviene.<br />
       Fuor ch’alle donne, uscir non si concede<br />
       né metter piede in su le salse arene:<br />
       e per questo commettermi alla fede<br />
       d’una de le mie donne mi conviene,<br />
       del cui perfetto amor fatta ho sovente<br />
       più pruova ancor, ch’io non farò al presente.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="75">
    <p>Non men di me tormi costei disia<br />
       di servitù, pur che ne venga meco;<br />
       che così spera, senza compagnia<br />
       de le rivali sue, ch’io viva seco.<br />
       Ella nel porto o fuste o saettia<br />
       farà ordinar, mentre è ancor l’aer cieco,<br />
       che i marinari vostri troveranno<br />
       acconcia a navigar, come vi vanno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="76">
    <p>Dietro a me tutti in un drappel ristretti,<br />
       cavallieri, mercanti e galeotti,<br />
       ch’ad albergarvi sotto a questi tetti<br />
       meco, vostra mercé, sete ridotti,<br />
       avrete a farvi amplo sentier coi petti,<br />
       se del nostro camin siamo interrotti:<br />
       così spero, aiutandoci le spade,<br />
       ch’io vi trarrò de la crudel cittade. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="77">
    <p>– Tu fa come ti par, – disse Marfisa –<br />
       ch’io son per me d’uscir di qui sicura.<br />
       Più facil fia che di mia mano uccisa<br />
       la gente sia, che è dentro a queste mura,<br />
       che mi veggi fuggire, o in altra guisa<br />
       alcun possa notar ch’abbi paura.<br />
       Vo’ uscir di giorno, e sol per forza d’arme;<br />
       che per ogn’altro modo obbrobrio parme.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="78">
    <p>S’io ci fossi per donna conosciuta,<br />
       so ch’avrei da le donne onore e pregio;<br />
       e volentieri io ci sarei tenuta,<br />
       e tra le prime forse del collegio:<br />
       ma con costoro essendoci venuta,<br />
       non ci vo’ d’essi aver più privilegio.<br />
       Troppo error fora ch’io mi stessi o andassi<br />
       libera, e gli altri in servitù lasciassi. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="79">
    <p>Queste parole et altre seguitando,<br />
       mostrò Marfisa che ’l rispetto solo<br />
       ch’avea al periglio de’ compagni (quando<br />
       potria loro il suo ardir tornare in duolo),<br />
       la tenea che con alto e memorando<br />
       segno d’ardir non assalia lo stuolo:<br />
       e per questo a Guidon lascia la cura<br />
       d’usar la via che più gli par sicura.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="80">
    <p>Guidon la notte con Aleria parla<br />
       (così avea nome la più fida moglie),<br />
       né bisogno gli fu molto pregarla,<br />
       che la trovò disposta alle sue voglie.<br />
       Ella tolse una nave e fece armarla,<br />
       e v’arrecò le sue più ricche spoglie,<br />
       fingendo di volere al nuovo albore<br />
       con le compagne uscire in corso fuore.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="81">
    <p>Ella avea fatto nel palazzo inanti<br />
       spade e lancie arrecar, corazze e scudi,<br />
       onde armar si potessero i mercanti<br />
       e i galeotti ch’eran mezzo nudi.<br />
       Altri dormiro, et altri ster vegghianti,<br />
       compartendo tra lor gli ozii e gli studi;<br />
       spesso guardando, e pur con l’arme indosso,<br />
       se l’oriente ancor si facea rosso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="82">
    <p>Dal duro volto de la terra il sole<br />
       non tollea ancora il velo oscuro et atro;<br />
       a pena avea la licaonia prole<br />
       per li solchi del ciel volto l’aratro:<br />
       quando il femineo stuol, che veder vuole<br />
       il fin de la battaglia, empì il teatro,<br />
       come ape del suo claustro empie la soglia,<br />
       che mutar regno al nuovo tempo voglia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="83">
    <p>Di trombe, di tambur, di suon de corni<br />
       il popul risonar fa cielo e terra,<br />
       così citando il suo signor, che torni<br />
       a terminar la cominciata guerra.<br />
       Aquilante e Grifon stavano adorni<br />
       de le lor arme, e il duca d’Inghilterra,<br />
       Guidon, Marfisa, Sansonetto e tutti<br />
       gli altri, chi a piedi e chi a cavallo instrutti.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="84">
    <p>Per scender dal palazzo al mare e al porto,<br />
       la piazza traversar si convenia,<br />
       né v’era altro camin lungo né corto:<br />
       così Guidon disse alla compagnia.<br />
       E poi che di ben far molto conforto<br />
       lor diede, entrò senza rumore in via;<br />
       e ne la piazza, dove il popul era,<br />
       s’appresentò con più di cento in schiera.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="85">
    <p>Molto affrettando i suoi compagni, andava<br />
       Guidone all’altra porta per uscire:<br />
       ma la gran moltitudine che stava<br />
       intorno armata, e sempre atta a ferire,<br />
       pensò, come lo vide che menava<br />
       seco quegli altri, che volea fuggire;<br />
       e tutta a un tratto agli archi suoi ricorse,<br />
       e parte, onde s’uscia, venne ad opporse.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="86">
    <p>Guidone e gli altri cavallier gagliardi,<br />
       e sopra tutti lor Marfisa forte,<br />
       al menar de le man non furon tardi,<br />
       e molto fer per isforzar le porte:<br />
       ma tanta e tanta copia era dei dardi<br />
       che, con ferite dei compagni e morte,<br />
       pioveano lor di sopra e d’ogn’intorno,<br />
       ch’al fin temean d’averne danno e scorno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="87">
    <p>D’ogni guerrier l’usbergo era perfetto;<br />
       che se non era, avean più da temere.<br />
       Fu morto il destrier sotto a Sansonetto;<br />
       quel di Marfisa v’ebbe a rimanere.<br />
       Astolfo tra sé disse: – Ora, ch’aspetto<br />
       che mai mi possa il corno più valere?<br />
       Io vo’ veder, poi che non giova spada,<br />
       s’io so col corno assicurar la strada. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="88">
    <p>Come aiutar ne le fortune estreme<br />
       sempre si suol, si pone il corno a bocca.<br />
       Par che la terra e tutto ’l mondo trieme,<br />
       quando l’orribil suon ne l’aria scocca.<br />
       Sì nel cor de la gente il timor preme,<br />
       che per disio di fuga si trabocca<br />
       giù del teatro sbigottita e smorta,<br />
       non che lasci la guardia de la porta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="89">
    <p>Come talor si getta e si periglia<br />
       e da finestra e da sublime loco<br />
       l’esterrefatta subito famiglia,<br />
       che vede appresso e d’ogn’intorno il fuoco,<br />
       che mentre le tenea gravi le ciglia<br />
       il pigro sonno, crebbe a poco a poco;<br />
       così, messa la vita in abandono,<br />
       ognun fuggia lo spaventoso suono.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="90">
    <p>Di qua di là, di su di giù smarrita<br />
       surge la turba, e di fuggir procaccia.<br />
       Son più di mille a un tempo ad ogni uscita:<br />
       cascano a monti, e l’una l’altra impaccia.<br />
       In tanta calca perde altra la vita;<br />
       da palchi e da finestre altra si schiaccia:<br />
       più d’un braccio si rompe e d’una testa,<br />
       di ch’altra morta, altra storpiata resta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="91">
    <p>Il pianto e ’l grido insino al ciel saliva,<br />
       d’alta ruina misto e di fraccasso.<br />
       Affretta, ovunque il suon del corno arriva,<br />
       la turba spaventata in fuga il passo.<br />
       Se udite dir che d’ardimento priva<br />
       la vil plebe si mostri e di cor basso,<br />
       non vi maravigliate; che natura<br />
       è de la lepre aver sempre paura.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="92">
    <p>Ma che direte del già tanto fiero<br />
       cor di Marfisa e di Guidon Selvaggio?<br />
       dei dua giovini figli d’Oliviero,<br />
       che già tanto onoraro il lor lignaggio?<br />
       Già cento mila avean stimato un zero;<br />
       e in fuga or se ne van senza coraggio,<br />
       come conigli, o timidi colombi<br />
       a cui vicino alto rumor rimbombi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="93">
    <p>Così noceva ai suoi, come agli strani<br />
       la forza che nel corno era incantata.<br />
       Sansonetto, Guidone e i duo germani<br />
       fuggon dietro a Marfisa spaventata;<br />
       né fuggendo ponno ir tanto lontani,<br />
       che lor non sia l’orecchia anco intronata.<br />
       Scorre Astolfo la terra in ogni lato,<br />
       dando via sempre al corno maggior fiato.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="94">
    <p>Chi scese al mare, e chi poggiò su al monte,<br />
       e chi tra i boschi ad occultar si venne:<br />
       alcuna, senza mai volger la fronte,<br />
       fuggir per dieci dì non si ritenne;<br />
       uscì in tal punto alcuna fuor del ponte,<br />
       ch’in vita sua mai più non vi rivenne.<br />
       Sgombraro in modo e piazze e templi e case,<br />
       che quasi vota la città rimase.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="95">
    <p>Marfisa e ’l bon Guidone e i duo fratelli<br />
       e Sansonetto, pallidi e tremanti,<br />
       fuggiano inverso il mare, e dietro a quelli<br />
       fuggiano i marinari e i mercatanti;<br />
       ove Aleria trovar, che, fra i castelli,<br />
       loro avea un legno apparechiato inanti.<br />
       Quindi, poi ch’in gran fretta li raccolse,<br />
       diè i remi all’acqua et ogni vela sciolse.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="96">
    <p>Dentro e d’intorno il duca la cittade<br />
       avea scorsa dai colli insino all’onde;<br />
       fatto avea vote rimaner le strade:<br />
       ognun lo fugge, ognun se gli nasconde.<br />
       Molte trovate fur, che per viltade<br />
       s’eran gittate in parti oscure e immonde<br />
       e molte, non sappiendo ove s’andare,<br />
       messesi a nuoto et affogate in mare.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="97">
    <p>Per trovare i compagni il duca viene,<br />
       che si credea di riveder sul molo.<br />
       Si volge intorno, e le deserte arene<br />
       guarda per tutto, e non v’appare un solo.<br />
       Leva più gli occhi, e in alto a vele piene<br />
       da sé lontani andar li vede a volo:<br />
       sì che gli convien fare altro disegno<br />
       al suo camin, poi che partito è il legno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="98">
    <p>Lasciamolo andar pur – né vi rincresca<br />
       che tanta strada far debba soletto<br />
       per terra d’infedeli e barbaresca,<br />
       dove mai non si va senza sospetto:<br />
       non è periglio alcuno, onde non esca<br />
       con quel suo corno, e n’ha mostrato effetto; –<br />
       e dei compagni suoi pigliamo cura,<br />
       ch’al mar fuggian tremando di paura.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="99">
    <p>A piena vela si cacciaron lunge<br />
       da la crudele e sanguinosa spiaggia:<br />
       e poi che di gran lunga non li giunge<br />
       l’orribil suon ch’a spaventar più gli aggia,<br />
       insolita vergogna sì gli punge,<br />
       che, com’un fuoco, a tutti il viso raggia.<br />
       L’un non ardisce a mirar l’altro, e stassi<br />
       tristo, senza parlar, con gli occhi bassi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="100">
    <p>Passa il nocchiero, al suo viaggio intento,<br />
       e Cipro e Rodi, e giù per l’onda egea<br />
       da sé vede fuggire isole cento<br />
       col periglioso capo di Malea;<br />
       e con propizio et immutabil vento<br />
       asconder vede la greca Morea;<br />
       volta Sicilia, e per lo mar Tirreno<br />
       costeggia de l’Italia il lito ameno:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="101">
    <p>e sopra Luna ultimamente sorse,<br />
       dove lasciato avea la sua famiglia.<br />
       Dio ringraziando che ’l pelago corse<br />
       senza più danno, il noto lito piglia.<br />
       Quindi un nochier trovar per Francia sciorse,<br />
       il qual di venir seco li consiglia:<br />
       e nel suo legno ancor quel dì montaro,<br />
       et a Marsilia in breve si trovaro.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="102">
    <p>Quivi non era Bradamante allora,<br />
       ch’aver solea governo del paese;<br />
       che se vi fosse, a far seco dimora<br />
       gli avria sforzati con parlar cortese.<br />
       Sceser nel lito, e la medesima ora<br />
       dai quattro cavallier congedo prese<br />
       Marfisa, e da la donna del Selvaggio;<br />
       e pigliò alla ventura il suo viaggio,<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="103">
    <p>dicendo che lodevole non era<br />
       ch’andasser tanti cavallieri insieme:<br />
       che gli storni e i colombi vanno in schiera,<br />
       i daini e i cervi e ogn’animal che teme;<br />
       ma l’audace falcon, l’aquila altiera,<br />
       che ne l’aiuto altrui non metton speme,<br />
       orsi, tigri, leon, soli ne vanno;<br />
       che di più forza alcun timor non hanno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="104">
    <p>Nessun degli altri fu di quel pensiero;<br />
       sì ch’a lei sola toccò a far partita.<br />
       Per mezzo i boschi e per strano sentiero<br />
       dunque ella se n’andò sola e romita.<br />
       Grifone il bianco et Aquilante il nero<br />
       pigliar con gli altri duo la via più trita,<br />
       e giunsero a un castello il dì seguente,<br />
       dove albergati fur cortesemente.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="105">
    <p>Cortesemente dico in apparenza,<br />
       ma tosto vi sentir contrario effetto;<br />
       che ’l signor del castel, benivolenza<br />
       fingendo e cortesia, lor de’ ricetto:<br />
       e poi la notte, che sicuri senza<br />
       timor dormian, gli fe’ pigliar nel letto;<br />
       né prima li lasciò, che d’osservare<br />
       una costuma ria li fe’ giurare.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="106">
    <p>Ma vo’ seguir la bellicosa donna,<br />
       prima, Signor, che di costor più dica.<br />
       Passò Druenza, il Rodano e la Sonna,<br />
       e venne a piè d’una montagna aprica.<br />
       Quivi lungo un torrente, in negra gonna<br />
       vide venire una femina antica,<br />
       che stanca e lassa era di lunga via,<br />
       ma via più afflitta di malenconia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="107">
    <p>Questa è la vecchia che solea servire<br />
       ai malandrin nel cavernoso monte,<br />
       là dove alta giustizia fe’ venire<br />
       e dar lor morte il paladino conte.<br />
       La vecchia, che timore ha di morire<br />
       per le cagion che poi vi saran conte,<br />
       già molti dì va per via oscura e fosca,<br />
       fuggendo ritrovar chi la conosca.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="108">
    <p>Quivi d’estrano cavallier sembianza<br />
       l’ebbe Marfisa all’abito e all’arnese;<br />
       e perciò non fuggì, com’avea usanza<br />
       fuggir dagli altri ch’eran del paese;<br />
       anzi con sicurezza e con baldanza<br />
       si fermò al guado, e di lontan l’attese:<br />
       al guado del torrente, ove trovolla,<br />
       la vecchia le uscì incontra e salutolla.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="109">
    <p>Poi la pregò che seco oltr’a quell’acque<br />
       ne l’altra ripa in groppa la portasse.<br />
       Marfisa, che gentil fu da che nacque,<br />
       di là dal fiumicel seco la trasse;<br />
       e portarla anch’un pezzo non le spiacque,<br />
       fin ch’a miglior camin la ritornasse,<br />
       fuor d’un gran fango; e al fin di quel sentiero<br />
       si videro all’incontro un cavalliero.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="110">
    <p>Il cavallier su ben guernita sella,<br />
       di lucide arme e di bei panni ornato,<br />
       verso il fiume venia, da una donzella<br />
       e da un solo scudiero accompagnato.<br />
       La donna ch’avea seco era assai bella,<br />
       ma d’altiero sembiante e poco grato,<br />
       tutta d’orgoglio e di fastidio piena,<br />
       del cavallier ben degna che la mena.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="111">
    <p>Pinabello, un de’ conti maganzesi,<br />
       era quel cavallier ch’ella avea seco;<br />
       quel medesmo che dianzi a pochi mesi<br />
       Bradamante gittò nel cavo speco.<br />
       Quei sospir, quei singulti così accesi,<br />
       quel pianto che lo fe’ già quasi cieco,<br />
       tutto fu per costei ch’or seco avea,<br />
       che ’l negromante allor gli ritenea.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="112">
    <p>Ma poi che fu levato di sul colle<br />
       l’incantato castel del vecchio Atlante,<br />
       e che poté ciascuno ire ove volle,<br />
       per opra e per virtù di Bradamante;<br />
       costei, ch’agli disii facile e molle<br />
       di Pinabel sempre era stata inante,<br />
       si tornò a lui, et in sua compagnia<br />
       da un castello ad un altro or se ne gia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="113">
    <p>E sì come vezzosa era e mal usa,<br />
       quando vide la vecchia di Marfisa,<br />
       non si poté tenere a bocca chiusa<br />
       di non la motteggiar con beffe e risa.<br />
       Marfisa altiera, appresso a cui non s’usa<br />
       sentirsi oltraggio in qual si voglia guisa,<br />
       rispose d’ira accesa alla donzella,<br />
       che di lei quella vecchia era più bella;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="114">
    <p>e ch’al suo cavallier volea provallo,<br />
       con patto di poi torre a lei la gonna<br />
       e il palafren ch’avea, se da cavallo<br />
       gittava il cavallier di ch’era donna.<br />
       Pinabel che faria, tacendo, fallo<br />
       di risponder con l’arme non assonna:<br />
       piglia lo scudo e l’asta, e il destrier gira,<br />
       poi vien Marfisa a ritrovar con ira.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="115">
    <p>Marfisa incontra una gran lancia afferra,<br />
       e ne la vista a Pinabel l’arresta,<br />
       e sì stordito lo riversa in terra,<br />
       che tarda un’ora a rilevar la testa.<br />
       Marfisa, vincitrice de la guerra,<br />
       fe’ trarre a quella giovane la vesta,<br />
       et ogn’altro ornamento le fe’ porre,<br />
       e ne fe’ il tutto alla sua vecchia torre:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="116">
    <p>e di quel giovenile abito volse<br />
       che si vestisse e se n’ornasse tutta;<br />
       e fe’ che ’l palafreno anco si tolse,<br />
       che la giovane avea quivi condutta.<br />
       Indi al preso camin con lei si volse,<br />
       che quant’era più ornata, era più brutta.<br />
       Tre giorni se n’andar per lunga strada,<br />
       senza far cosa onde a parlar m’accada.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="117">
    <p>Il quarto giorno un cavallier trovaro,<br />
       che venia in fretta galoppando solo.<br />
       Se di saper chi sia forse v’è caro,<br />
       dicovi ch’è Zerbin, di re figliuolo,<br />
       di virtù esempio e di bellezza raro,<br />
       che se stesso rodea d’ira e di duolo<br />
       di non aver potuto far vendetta<br />
       d’un, che gli avea gran cortesia interdetta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="118">
    <p>Zerbino indarno per la selva corse<br />
       dietro a quel suo che gli avea fatto oltraggio;<br />
       ma sì a tempo colui seppe via torse,<br />
       sì seppe nel fuggir prender vantaggio,<br />
       sì il bosco e sì una nebbia lo soccorse,<br />
       ch’avea offuscato il matutino raggio,<br />
       che di man di Zerbin si levò netto,<br />
       fin che l’ira e il furor gli uscì del petto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="119">
    <p>Non poté, ancor che Zerbin fosse irato,<br />
       tener, vedendo quella vecchia, il riso;<br />
       che gli parea dal giovenile ornato<br />
       troppo diverso il brutto antiquo viso;<br />
       et a Marfisa, che le venia a lato,<br />
       disse: – Guerrier, tu sei pien d’ogni aviso,<br />
       che damigella di tal sorte guidi,<br />
       che non temi trovar chi te la invidi. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="120">
    <p>Avea la donna (se la crespa buccia<br />
       può darne indicio) più de la Sibilla,<br />
       e parea, così ornata, una bertuccia,<br />
       quando per muover riso alcun vestilla;<br />
       et or più brutta par, che si coruccia,<br />
       e che dagli occhi l’ira le sfavilla:<br />
       ch’a donna non si fa maggior dispetto,<br />
       che quando o vecchia o brutta le vien detto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="121">
    <p>Mostrò turbarse l’inclita donzella,<br />
       per prenderne piacer, come si prese;<br />
       e rispose a Zerbin: – Mia donna è bella,<br />
       per Dio, via più che tu non sei cortese;<br />
       come ch’io creda che la tua favella<br />
       da quel che sente l’animo non scese:<br />
       tu fingi non conoscer sua beltade,<br />
       per escusar la tua somma viltade.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="122">
    <p>E chi saria quel cavallier, che questa<br />
       sì giovane e sì bella ritrovasse<br />
       senza più compagnia ne la foresta,<br />
       e che di farla sua non si provasse? –<br />
       – Sì ben – disse Zerbin – teco s’assesta,<br />
       che saria mal ch’alcun te la levasse;<br />
       et io per me non son così indiscreto,<br />
       che te ne privi mai: stanne pur lieto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="123">
    <p>S’in altro conto aver vuoi a far meco,<br />
       di quel ch’io vaglio son per farti mostra;<br />
       ma per costei non mi tener sì cieco,<br />
       che solamente far voglia una giostra.<br />
       O brutta o bella sia, restisi teco:<br />
       non vo’ partir tanta amicizia vostra.<br />
       Ben vi sete accoppiati: io giurerei,<br />
       com’ella è bella, tu gagliardo sei. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="124">
    <p>Suggiunse a lui Marfisa: – Al tuo dispetto<br />
       di levarmi costei provar convienti.<br />
       Non vo’ patir ch’un sì leggiadro aspetto<br />
       abbi veduto, e guadagnar nol tenti. –<br />
       Rispose a lei Zerbin: – Non so a ch’effetto<br />
       l’uom si metta a periglio e si tormenti,<br />
       per riportarne una vittoria poi,<br />
       che giovi al vinto, e al vincitore annoi. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="125">
    <p>– Se non ti par questo partito buono,<br />
       te ne do un altro, e ricusar nol dei: –<br />
       disse a Zerbin Marfisa – che s’io sono<br />
       vinto da te, m’abbia a restar costei;<br />
       ma s’io te vinco, a forza te la dono.<br />
       Dunque provian chi de’ star senza lei:<br />
       se perdi, converrà che tu le faccia<br />
       compagnia sempre, ovunque andar le piaccia. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="126">
    <p>– E così sia, – Zerbin rispose; e volse<br />
       a pigliar campo subito il cavallo.<br />
       Si levò su le staffe e si raccolse<br />
       fermo in arcione, e per non dare in fallo,<br />
       lo scudo in mezzo alla donzella colse;<br />
       ma parve urtasse un monte di metallo:<br />
       et ella in guisa a lui toccò l’elmetto,<br />
       che stordito il mandò di sella netto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="127">
    <p>Troppo spiacque a Zerbin l’esser caduto,<br />
       ch’in altro scontro mai più non gli avvenne,<br />
       e n’avea mille e mille egli abbattuto;<br />
       et a perpetuo scorno se lo tenne.<br />
       Stette per lungo spazio in terra muto;<br />
       e più gli dolse poi che gli sovenne<br />
       ch’avea promesso e che gli convenia<br />
       aver la brutta vecchia in compagnia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="128">
    <p>Tornando a lui la vincitrice in sella,<br />
       disse ridendo: – Questa t’appresento;<br />
       e quanto più la veggio e grata e bella,<br />
       tanto, ch’ella sia tua, più mi contento.<br />
       Or tu in mio loco sei campion di quella;<br />
       ma la tua fé non se ne porti il vento,<br />
       che per sua guida e scorta tu non vada<br />
       (come hai promesso) ovunque andar l’aggrada. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="129">
    <p>Senza aspettar risposta urta il destriero<br />
       per la foresta, e subito s’imbosca.<br />
       Zerbin, che la stimava un cavalliero,<br />
       dice alla vecchia: – Fa ch’io lo conosca. –<br />
       Et ella non gli tiene ascoso il vero,<br />
       onde sa che lo ’ncende e che l’attosca:<br />
       – Il colpo fu di man d’una donzella,<br />
       che t’ha fatto votar – disse – la sella.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="130">
    <p>Pel suo valor costei debitamente<br />
       usurpa a’ cavallieri e scudo e lancia;<br />
       e venuta è pur dianzi d’Oriente<br />
       per assaggiare i paladin di Francia. –<br />
       Zerbin di questo tal vergogna sente,<br />
       che non pur tinge di rossor la guancia,<br />
       ma restò poco di non farsi rosso<br />
       seco ogni pezzo d’arme ch’avea indosso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="131">
    <p>Monta a cavallo, e se stesso rampogna<br />
       che non seppe tener strette le cosce.<br />
       Tra sé la vecchia ne sorride, e agogna<br />
       di stimularlo e di più dargli angosce.<br />
       Gli ricorda ch’andar seco bisogna:<br />
       e Zerbin, ch’ubligato si conosce,<br />
       l’orecchie abbassa, come vinto e stanco<br />
       destrier c’ha in bocca il fren, gli sproni al fianco.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="132">
    <p>E sospirando: – Ohimè, Fortuna fella, –<br />
       dicea – che cambio è questo che tu fai?<br />
       Colei che fu sopra le belle bella,<br />
       ch’esser meco dovea, levata m’hai.<br />
       Ti par ch’in luogo et in ristor di quella<br />
       si debba por costei ch’ora mi dai?<br />
       Stare in danno del tutto era men male,<br />
       che fare un cambio tanto diseguale.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="133">
    <p>Colei che di bellezze e di virtuti<br />
       unqua non ebbe e non avrà mai pare,<br />
       sommersa e rotta tra gli scogli acuti<br />
       hai data ai pesci et agli augei del mare;<br />
       e costei che dovria già aver pasciuti<br />
       sotterra i vermi, hai tolta a perservare<br />
       dieci o venti anni più che non devevi,<br />
       per dar più peso agli mie’ affanni grevi. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="134">
    <p>Zerbin così parlava; né men tristo<br />
       in parole e in sembianti esser parea<br />
       di questo nuovo suo sì odioso acquisto,<br />
       che de la donna che perduta avea.<br />
       La vecchia, ancor che non avesse visto<br />
       mai più Zerbin, per quel ch’ora dicea<br />
       s’avvide esser colui di che notizia<br />
       le diede già Issabella di Galizia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="135">
    <p>Se ’l vi ricorda quel ch’avete udito,<br />
       costei da la spelonca ne veniva,<br />
       dove Issabella, che d’amor ferito<br />
       Zerbino avea, fu molti dì captiva.<br />
       Più volte ella le avea già riferito<br />
       come lasciasse la paterna riva,<br />
       e come rotta in mar da la procella,<br />
       si salvasse alla spiaggia di Rocella.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="136">
    <p>E sì spesso dipinto di Zerbino<br />
       le avea il bel viso e le fattezze conte,<br />
       ch’ora udendol parlare, e più vicino<br />
       gli occhi alzandogli meglio ne la fronte,<br />
       vide esser quel per cui sempre meschino<br />
       fu d’Issabella il cor nel cavo monte;<br />
       che di non veder lui più si lagnava,<br />
       che d’esser fatta ai malandrini schiava.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="137">
    <p>La vecchia, dando alle parole udienza,<br />
       che con sdegno e con duol Zerbino versa,<br />
       s’avede ben ch’egli ha falsa credenza<br />
       che sia Issabella in mar rotta e sommersa:<br />
       e ben ch’ella del certo abbia scienza,<br />
       per non lo rallegrar, pur la perversa<br />
       quel che far lieto lo potria, gli tace,<br />
       e sol gli dice quel che gli dispiace.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="138">
    <p>– Odi tu, – gli disse ella – tu che sei<br />
       cotanto altier, che sì mi scherni e sprezzi,<br />
       se sapessi che nuova ho di costei<br />
       che morta piangi, mi faresti vezzi:<br />
       ma più tosto che dirtelo, torrei<br />
       che mi strozzassi o fessi in mille pezzi;<br />
       dove, s’eri ver me più mansueto,<br />
       forse aperto t’avrei questo secreto. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="139">
    <p>Come il mastin che con furor s’aventa<br />
       adosso al ladro, ad achetarsi è presto,<br />
       che quello o pane o cacio gli appresenta,<br />
       o che fa incanto appropriato a questo;<br />
       così tosto Zerbino umil diventa,<br />
       e vien bramoso di sapere il resto,<br />
       che la vecchia gli accenna che di quella,<br />
       che morta piange, gli sa dir novella.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="140">
    <p>E volto a lei con più piacevol faccia,<br />
       la supplica, la prega, la scongiura<br />
       per gli uomini, per Dio, che non gli taccia<br />
       quanto ne sappia, o buona o ria ventura.<br />
       – Cosa non udirai che pro ti faccia: –<br />
       disse la vecchia pertinace e dura<br />
       – non è Issabella, come credi, morta;<br />
       ma viva sì, ch’a’ morti invidia porta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="141">
    <p>È capitata in questi pochi giorni<br />
       che non n’udisti, in man di più di venti;<br />
       sì che, qualora anco in man tua ritorni,<br />
       ve’ se sperar di corre il fior convienti. –<br />
       Ah vecchia maladetta, come adorni<br />
       la tua menzogna! e tu sai pur se menti.<br />
       Se ben in man de venti ell’era stata,<br />
       non l’avea alcun però mai violata.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="142">
    <p>Dove l’avea veduta domandolle<br />
       Zerbino, e quando, ma nulla n’invola;<br />
       che la vecchia ostinata più non volle<br />
       a quel c’ha detto aggiungere parola.<br />
       Prima Zerbin le fece un parlar molle,<br />
       poi minacciolle di tagliar la gola:<br />
       ma tutto è invan ciò che minaccia e prega;<br />
       che non può far parlar la brutta strega.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="143">
    <p>Lasciò la lingua all’ultimo in riposo<br />
       Zerbin, poi che ’l parlar gli giovò poco;<br />
       per quel ch’udito avea, tanto geloso,<br />
       che non trovava il cor nel petto loco;<br />
       d’Issabella trovar sì disioso,<br />
       che saria per vederla ito nel fuoco:<br />
       ma non poteva andar più che volesse<br />
       colei, poi ch’a Marfisa lo promesse.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="144">
    <p>E quindi per solingo e strano calle,<br />
       dove a lei piacque, fu Zerbin condotto;<br />
       né per o poggiar monte o scender valle,<br />
       mai si guardaro in faccia o si fer motto.<br />
       Ma poi ch’al mezzodì volse le spalle<br />
       il vago sol, fu il loro silenzio rotto<br />
       da un cavallier che nel camin scontraro.<br />
       Quel che seguì, ne l’altro canto è chiaro.<br />
  </div>
</div>

<script>
  document.querySelectorAll('.annotated').forEach(function(el) {
    const tooltip = document.createElement('div');
    tooltip.className = 'tooltip';
    tooltip.innerText = el.dataset.annotation;
    el.appendChild(tooltip);

    el.addEventListener('mouseenter', function() {
      tooltip.style.display = 'block';
      const rect = el.getBoundingClientRect();
      tooltip.style.left = (el.offsetWidth / 2) + 'px';
      tooltip.style.top = '1.5em';
    });

    el.addEventListener('mouseleave', function() {
      tooltip.style.display = 'none';
    });
  });
</script>

</body>
</html>

