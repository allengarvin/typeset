<!DOCTYPE html>
<html lang="it">
<head>
<meta charset="UTF-8">
<title>Annotated Orlando Furioso</title>
<style>
  body {
    font-family: "Garamond", "Georgia", serif;
    line-height: 1.6;
    margin: 2em auto;
    max-width: 900px;
    counter-reset: octave;
  }

  .octave-wrapper {
    display: flex;
    align-items: flex-start;
    margin-bottom: 1.8em;
  }

  .margin-note {
    flex: 0 0 180px;         /* width of margin column */
    font-size: 0.9em;
    color: #666;
    padding-right: 1em;
    border-right: 1px solid #ddd;
    margin-right: 1em;
  }

  .octave {
    flex: 1;
    counter-increment: octave;
  }

  .octave::before {
    content: "Ottava " counter(octave);
    display: block;
    font-weight: bold;
    color: #444;
    margin-bottom: 0.3em;
  }

  .annotated {
    color: #0044cc;
    cursor: pointer;
    position: relative;
  }

  /* tooltip styling */
  .tooltip {
    position: absolute;
    background: #fff8c6;
    border: 1px solid #e0d97a;
    padding: 6px 10px;
    border-radius: 6px;
    box-shadow: 1px 2px 6px rgba(0, 0, 0, 0.2);
    font-size: 0.9em;
    width: 250px;
    max-width: 500px;
    z-index: 100;
    display: none;
    white-space: normal; /* allows wrapping */

  }
</style>
</head>
<body>
<table>
<tr><td><h1><center>Orlando Furioso: Canto XXII (annotato)</center></h1></td></tr>
<td><br></td>
<tr><td><table>
<tr><td align="left"><h2><a href="orlando-21.html">Prev. (Canto XXI)</a></h2></td><td align="right"><h2><a href="orlando-23.html">Next. (Canto XXIII)</h2></a></td></tr>
</table></td></tr>
</table>
  </div>
</div>

<div class="octave-wrapper">
  <div class="margin-note">

  </div>  <div class="octave" number="1">
    <p>Né fune intorto crederò che stringa<br />
       soma così, né così legno chiodo,<br />
       come la fé ch’una bella alma cinga<br />
       del suo tenace indissolubil nodo.<br />
       Né dagli antiqui par che si dipinga<br />
       la santa Fé vestita in altro modo,<br />
       che d’un bel bianco che la cuopra tutta:<br />
       ch’un sol punto, un sol neo la può far brutta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="2">
    <p>La fede unqua non debbe esser corrotta,<br />
       o data a un solo, o data insieme a mille;<br />
       e così in una selva, in una grotta,<br />
       lontan da le cittadi e da le ville,<br />
       come dinanzi a tribunali, in frotta<br />
       di testimon, di scritti e di postille,<br />
       senza giurare o segno altro più espresso,<br />
       basti una volta che s’abbia promesso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="3">
    <p>Quella servò, come servar si debbe<br />
       in ogni impresa, il cavallier Zerbino:<br />
       e quivi dimostrò che conto n’ebbe,<br />
       quando si tolse dal proprio camino<br />
       per andar con costei, la qual gl’increbbe,<br />
       come s’avesse il morbo sì vicino,<br />
       o pur la morte istessa; ma potea,<br />
       più che ’l disio, quel che promesso avea.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="4">
    <p>Dissi di lui, che di vederla sotto<br />
       la sua condotta tanto al cor gli preme,<br />
       che n’arrabbia di duol, né le fa motto;<br />
       e vanno muti e taciturni insieme:<br />
       dissi che poi fu quel silenzio rotto,<br />
       ch’al mondo il sol mostrò le ruote estreme,<br />
       da un cavalliero aventuroso errante,<br />
       ch’in mezzo del camin lor si fe’ inante.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="5">
    <p>La vecchia che conobbe il cavalliero,<br />
       ch’era nomato Ermonide d’Olanda,<br />
       che per insegna ha ne lo scudo nero<br />
       attraversata una vermiglia banda,<br />
       posto l’orgoglio e quel sembiante altiero,<br />
       umilmente a Zerbin si raccomanda,<br />
       e gli ricorda quel ch’esso promise<br />
       alla guerriera ch’in sua man la mise.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="6">
    <p>Perché di lei nimico e di sua gente<br />
       era il guerrier che contra lor venia:<br />
       ucciso ad essa avea il padre innocente,<br />
       e un fratello che solo al mondo avia;<br />
       e tuttavolta far del rimanente,<br />
       come degli altri, il traditor disia.<br />
       – Fin ch’alla guardia tua, donna, mi senti, –<br />
       dice Zerbin – non vo’ che tu paventi. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="7">
    <p>Come più presso il cavallier si specchia<br />
       in quella faccia che sì in odio gli era:<br />
       – O di combatter meco t’apparecchia, –<br />
       gridò con voce minacciosa e fiera<br />
       – o lascia la difesa de la vecchia,<br />
       che di mia man secondo il merto pera.<br />
       Se combatti per lei, rimarrai morto;<br />
       che così avviene a chi s’appiglia al torto. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="8">
    <p>Zerbin cortesemente a lui risponde<br />
       che gli è desir di bassa e mala sorte,<br />
       et a cavalleria non corrisponde<br />
       che cerchi dare ad una donna morte:<br />
       se pur combatter vuol, non si nasconde;<br />
       ma che prima consideri ch’importe<br />
       ch’un cavallier, com’era egli, gentile,<br />
       voglia por man nel sangue feminile.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="9">
    <p>Queste gli disse e più parole invano;<br />
       e fu bisogno al fin venire a’ fatti.<br />
       Poi che preso a bastanza ebbon del piano,<br />
       tornarsi incontra a tutta briglia ratti.<br />
       Non van sì presti i razzi fuor di mano,<br />
       ch’al tempo son de le allegrezze tratti,<br />
       come andaron veloci i duo destrieri<br />
       ad incontrare insieme i cavallieri.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="10">
    <p>Ermonide d’Olanda segnò basso,<br />
       che per passare il destro fianco attese:<br />
       ma la sua debol lancia andò in fracasso,<br />
       e poco il cavallier di Scozia offese.<br />
       Non fu già l’altro colpo vano e casso:<br />
       roppe lo scudo, e sì la spalla prese,<br />
       che la forò da l’uno all’altro lato,<br />
       e riversar fe’ Ermonide sul prato.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="11">
    <p>Zerbin che si pensò d’averlo ucciso,<br />
       di pietà vinto, scese in terra presto,<br />
       e levò l’elmo da lo smorto viso;<br />
       e quel guerrier, come dal sonno desto,<br />
       senza parlar guardò Zerbino fiso;<br />
       e poi gli disse: – Non m’è già molesto<br />
       ch’io sia da te abbattuto, ch’ai sembianti<br />
       mostri esser fior de’ cavallieri erranti;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="12">
    <p>ma ben mi duol che questo per cagione<br />
       d’una femina perfida m’avviene,<br />
       a cui non so come tu sia campione;<br />
       che troppo al tuo valor si disconviene.<br />
       E quando tu sapessi la cagione<br />
       ch’a vendicarmi di costei mi mene,<br />
       avresti, ognor che rimembrassi, affanno<br />
       d’aver, per campar lei, fatto a me danno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="13">
    <p>E se spirto a bastanza avrò nel petto<br />
       ch’io il possa dir (ma del contrario temo),<br />
       io ti farò veder ch’in ogni effetto<br />
       scelerata è costei più ch’in estremo.<br />
       Io ebbi già un fratel che giovinetto<br />
       d’Olanda si partì, donde noi semo,<br />
       e si fece d’Eraclio cavalliero,<br />
       ch’allor tenea de’ Greci il sommo impero.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="14">
    <p>Quivi divenne intrinseco e fratello<br />
       d’un cortese baron di quella corte,<br />
       che nei confin di Servia avea un castello<br />
       di sito ameno e di muraglia forte.<br />
       Nomossi Argeo colui di ch’io favello,<br />
       di questa iniqua femina consorte,<br />
       la quale egli amò sì, che passò il segno<br />
       ch’a un uom si convenia, come lui, degno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="15">
    <p>Ma costei, più volubile che foglia<br />
       quando l’autunno è più priva d’umore,<br />
       che ’l freddo vento gli arbori ne spoglia,<br />
       e le soffia dinanzi al suo furore;<br />
       verso il marito cangiò tosto voglia,<br />
       che fisso qualche tempo ebbe nel core;<br />
       e volse ogni pensiero, ogni disio<br />
       d’acquistar per amante il fratel mio.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="16">
    <p>Ma né sì saldo all’impeto marino<br />
       l’Acrocerauno d’infamato nome,<br />
       né sta sì duro incontra borea il pino<br />
       che rinovato ha più di cento chiome,<br />
       che quanto appar fuor de lo scoglio alpino,<br />
       tanto sotterra ha le radici; come<br />
       il mio fratello a’ prieghi di costei,<br />
       nido de tutti i vizii infandi e rei.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="17">
    <p>Or, come avviene a un cavallier ardito,<br />
       che cerca briga e la ritrova spesso,<br />
       fu in una impresa il mio fratel ferito,<br />
       molto al castel del suo compagno appresso,<br />
       dove venir senza aspettare invito<br />
       solea, fosse o non fosse Argeo con esso;<br />
       e dentro a quel per riposar fermosse<br />
       tanto che del suo mal libero fosse.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="18">
    <p>Mentre egli quivi si giacea, convenne<br />
       ch’in certa sua bisogna andasse Argeo.<br />
       Tosto questa sfacciata a tentar venne<br />
       il mio fratello, et a sua usanza feo;<br />
       ma quel fedel non oltre più sostenne<br />
       avere ai fianchi un stimulo sì reo:<br />
       elesse, per servar sua fede a pieno,<br />
       di molti mal quel che gli parve meno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="19">
    <p>Tra molti mal gli parve elegger questo:<br />
       lasciar d’Argeo l’intrinsichezza antiqua;<br />
       lungi andar sì, che non sia manifesto<br />
       mai più il suo nome alla femina iniqua.<br />
       Ben che duro gli fosse, era più onesto<br />
       che satisfare a quella voglia obliqua,<br />
       e ch’accusar la moglie al suo signore,<br />
       da cui fu amata a par del proprio core.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="20">
    <p>E de le sue ferite ancora infermo<br />
       l’arme si veste, e del castel si parte;<br />
       e con animo va constante e fermo<br />
       di non mai più tornare in quella parte.<br />
       Ma che gli val? ch’ogni difesa e schermo<br />
       gli disipa Fortuna con nuova arte:<br />
       ecco il marito che ritorna intanto,<br />
       e trova la moglier che fa gran pianto,<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="21">
    <p>e scapigliata e con la faccia rossa;<br />
       e le domanda di che sia turbata.<br />
       Prima ch’ella a rispondere sia mossa,<br />
       pregar si lascia più d’una fiata,<br />
       pensando tuttavia come si possa<br />
       vendicar di colui che l’ha lasciata:<br />
       e ben convenne al suo mobile ingegno<br />
       cangiar l’amore in subitano sdegno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="22">
    <p>«Deh,» disse al fine «a che l’error nascondo<br />
       c’ho commesso, signor, ne la tua absenzia?<br />
       che quando ancora io ’l celi a tutto ’l mondo,<br />
       celar nol posso alla mia conscienzia.<br />
       L’alma che sente il suo peccato immondo,<br />
       pate dentro da sé tal penitenzia,<br />
       ch’avanza ogn’altro corporal martire<br />
       che dar mi possa alcun del mio fallire;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="23">
    <p>quando fallir sia quel che si fa a forza:<br />
       ma sia quel che si vuol, tu sappil’anco;<br />
       poi con la spada da la immonda scorza<br />
       scioglie lo spirto imaculato e bianco,<br />
       e le mie luci eternamente ammorza;<br />
       che dopo tanto vituperio, almanco<br />
       tenerle basse ognor non mi bisogni<br />
       e di ciascun ch’io vegga, io mi vergogni.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="24">
    <p>Il tuo compagno ha l’onor mio distrutto:<br />
       questo corpo per forza ha violato;<br />
       e perché teme ch’io ti narri il tutto,<br />
       or si parte il villan senza commiato.»<br />
       In odio con quel dir gli ebbe ridutto<br />
       colui che più d’ogn’altro gli fu grato.<br />
       Argeo lo crede, et altro non aspetta;<br />
       ma piglia l’arme e corre a far vendetta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="25">
    <p>E come quel ch’avea il paese noto,<br />
       lo giunse che non fu troppo lontano;<br />
       che ’l mio fratello, debole et egroto,<br />
       senza sospetto se ne gia pian piano:<br />
       e brevemente, in un loco remoto<br />
       pose, per vendicarsene, in lui mano.<br />
       Non trova il fratel mio scusa che vaglia;<br />
       ch’in somma Argeo con lui vuol la battaglia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="26">
    <p>Era l’un sano e pien di nuovo sdegno,<br />
       infermo l’altro, et all’usanza amico:<br />
       sì ch’ebbe il fratel mio poco ritegno<br />
       contra il compagno fattogli nimico.<br />
       Dunque Filandro di tal sorte indegno<br />
       (de l’infelice giovene ti dico:<br />
       così avea nome), non sofrendo il peso<br />
       di sì fiera battaglia, restò preso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="27">
    <p>«Non piaccia a Dio che mi conduca a tale<br />
       il mio giusto furore e il tuo demerto,»<br />
       gli disse Argeo «che mai sia omicidiale<br />
       di te ch’amava; e me tu amavi certo,<br />
       ben che nel fin me l’hai mostrato male:<br />
       pur voglio a tutto il mondo fare aperto<br />
       che, come fui nel tempo de l’amore,<br />
       così ne l’odio son di te migliore.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="28">
    <p>Per altro modo punirò il tuo fallo,<br />
       che le mie man più nel tuo sangue porre.»<br />
       Così dicendo, fece sul cavallo<br />
       di verdi rami una bara comporre,<br />
       e quasi morto in quella riportallo<br />
       dentro al castello in una chiusa torre,<br />
       dove in perpetuo per punizione<br />
       condannò l’innocente a star prigione.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="29">
    <p>Non però ch’altra cosa avesse manco,<br />
       che la libertà prima del partire;<br />
       perché nel resto, come sciolto e franco,<br />
       vi commandava e si facea ubidire.<br />
       Ma non essendo ancor l’animo stanco<br />
       di questa ria del suo pensier fornire,<br />
       quasi ogni giorno alla prigion veniva;<br />
       ch’avea le chiavi, e a suo piacer l’apriva:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="30">
    <p>e movea sempre al mio fratello assalti,<br />
       e con maggiore audacia che di prima.<br />
       «Questa tua fedeltà» dicea «che valti,<br />
       poi che perfidia per tutto si stima?<br />
       Oh che trionfi gloriosi et alti!<br />
       oh che superbe spoglie e preda opima!<br />
       oh che merito al fin te ne risulta,<br />
       se, come a traditore, ognun t’insulta!<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="31">
    <p>Quanto utilmente, quanto con tuo onore<br />
       m’avresti dato quel che da te volli!<br />
       Di questo sì ostinato tuo rigore<br />
       la gran mercé che tu guadagni, or tolli:<br />
       in prigion sei, né crederne uscir fuore,<br />
       se la durezza tua prima non molli.<br />
       Ma quando mi compiacci, io farò trama<br />
       di racquistarti e libertade e fama.»<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="32">
    <p>«No, no» disse Filandro «aver mai spene<br />
       che non sia, come suol, mia vera fede,<br />
       se ben contra ogni debito mi avviene<br />
       ch’io ne riporti sì dura mercede,<br />
       e di me creda il mondo men che bene:<br />
       basta che inanti a quel che ’l tutto vede,<br />
       e mi può ristorar di grazia eterna,<br />
       chiara la mia innocenzia si discerna.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="33">
    <p>Se non basta ch’Argeo mi tenga preso,<br />
       tolgami ancor questa noiosa vita.<br />
       Forse non mi fia il premio in ciel conteso<br />
       de la buona opra, qui poco gradita.<br />
       Forse egli, che da me si chiama offeso,<br />
       quando sarà quest’anima partita,<br />
       s’avedrà poi d’avermi fatto torto,<br />
       e piangerà il fedel compagno morto.»<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="34">
    <p>Così più volte la sfacciata donna<br />
       tenta Filandro, e torna senza frutto.<br />
       Ma il cieco suo desir, che non assonna<br />
       del scelerato amor traer construtto,<br />
       cercando va più dentro ch’alla gonna<br />
       suoi vizii antiqui, e ne discorre il tutto.<br />
       Mille pensier fa d’uno in altro modo,<br />
       prima che fermi in alcun d’essi il chiodo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="35">
    <p>Stette sei mesi che non messe piede,<br />
       come prima facea, ne la prigione;<br />
       di che il miser Filandro e spera e crede<br />
       che costei più non gli abbia affezione.<br />
       Ecco Fortuna, al mal propizia, diede<br />
       a questa scelerata occasione<br />
       di metter fin con memorabil male<br />
       al suo cieco appetito irrazionale.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="36">
    <p>Antiqua nimicizia avea il marito<br />
       con un baron detto Morando il bello,<br />
       che, non v’essendo Argeo, spesso era ardito<br />
       di correr solo, e sin dentro al castello;<br />
       ma s’Argeo v’era, non tenea lo ’nvito,<br />
       né s’accostava a dieci miglia a quello.<br />
       Or, per poterlo indur che ci venisse,<br />
       d’ire in Ierusalem per voto disse.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="37">
    <p>Disse d’andare; e partesi ch’ognuno<br />
       lo vede, e fa di ciò sparger le grida:<br />
       né il suo pensier, fuor che la moglie, alcuno<br />
       puote saper; che sol di lei si fida.<br />
       Torna poi nel castello all’aer bruno,<br />
       né mai, se non la notte, ivi s’annida;<br />
       e con mutate insegne al nuovo albore,<br />
       senza vederlo alcun, sempre esce fuore.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="38">
    <p>Se ne va in questa e in quella parte errando,<br />
       e volteggiando al suo castello intorno,<br />
       pur per veder se credulo Morando<br />
       volesse far, come solea, ritorno.<br />
       Stava il dì tutto alla foresta; e quando<br />
       ne la marina vedea ascoso il giorno,<br />
       venia al castello, e per nascose porte<br />
       lo togliea dentro l’infedel consorte.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="39">
    <p>Crede ciascun, fuor che l’iniqua moglie,<br />
       che molte miglia Argeo lontan si trove.<br />
       Dunque il tempo oportuno ella si toglie:<br />
       al fratel mio va con malizie nuove.<br />
       Ha di lagrime a tutte le sue voglie<br />
       un nembo che dagli occhi al sen le piove.<br />
       «Dove potrò» dicea «trovare aiuto,<br />
       che in tutto l’onor mio non sia perduto?<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="40">
    <p>E col mio quel del mio marito insieme,<br />
       il qual se fosse qui, non temerei.<br />
       Tu conosci Morando, e sai se teme,<br />
       quando Argeo non ci sente, omini e dei.<br />
       Questi or pregando, or minacciando, estreme<br />
       prove fa tuttavia, né alcun de’ miei<br />
       lascia che non contamini, per trarmi<br />
       a’ suoi disii, né so s’io potrò aitarmi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="41">
    <p>Or c’ha inteso il partir del mio consorte,<br />
       e ch’al ritorno non sarà sì presto,<br />
       ha avuto ardir d’entrar ne la mia corte<br />
       senza altra scusa e senz’altro pretesto;<br />
       che se ci fosse il mio signor per sorte,<br />
       non sol non avria audacia di far questo,<br />
       ma non si terria ancor, per Dio, sicuro<br />
       d’appressarsi a tre miglia a questo muro.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="42">
    <p>E quel che già per messi ha ricercato,<br />
       oggi me l’ha richiesto a fronte a fronte,<br />
       e con tai modi, che gran dubbio è stato<br />
       de lo avvenirmi disonore et onte;<br />
       e se non che parlar dolce gli ho usato,<br />
       e finto le mie voglie alle sue pronte,<br />
       saria a forza, di quel suto rapace,<br />
       che spera aver per mie parole in pace.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="43">
    <p>Promesso gli ho, non già per osservargli<br />
       (che fatto per timor, nullo è il contratto);<br />
       ma la mia intenzion fu per vietargli<br />
       quel che per forza avrebbe allora fatto.<br />
       Il caso è qui: tu sol poi rimediargli;<br />
       del mio onor altrimenti sarà tratto,<br />
       e di quel del mio Argeo, che già m’hai detto<br />
       aver o tanto, o più che ’l proprio, a petto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="44">
    <p>E se questo mi nieghi, io dirò dunque<br />
       ch’in te non sia la fé di che ti vanti;<br />
       ma che fu sol per crudeltà, qualunque<br />
       volta hai sprezzati i miei supplici pianti;<br />
       non per rispetto alcun d’Argeo, quantunque<br />
       m’hai questo scudo ognora opposto inanti.<br />
       Saria stato tra noi la cosa occulta;<br />
       ma di qui aperta infamia mi risulta.»<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="45">
    <p>«Non si convien» disse Filandro «tale<br />
       prologo a me, per Argeo mio disposto.<br />
       Narrami pur quel che tu vuoi, che quale<br />
       sempre fui, di sempre essere ho proposto;<br />
       e ben ch’a torto io ne riporti male,<br />
       a lui non ho questo peccato imposto.<br />
       Per lui son pronto andare anco alla morte,<br />
       e siami contra il mondo e la mia sorte.»<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="46">
    <p>Rispose l’empia: «Io voglio che tu spenga<br />
       colui che ’l nostro disonor procura.<br />
       Non temer ch’alcun mal di ciò t’avenga;<br />
       ch’io te ne mostrerò la via sicura.<br />
       Debbe egli a me tornar come rivenga<br />
       su l’ora terza la notte più scura;<br />
       e fatto un segno de ch’io l’ho avvertito,<br />
       io l’ho a tor dentro, che non sia sentito.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="47">
    <p>A te non graverà prima aspettarme<br />
       ne la camera mia dove non luca,<br />
       tanto che dispogliar gli faccia l’arme,<br />
       e quasi nudo in man te lo conduca.»<br />
       Così la moglie conducesse parme<br />
       il suo marito alla tremenda buca;<br />
       se per dritto costei moglie s’appella,<br />
       più che furia infernal crudele e fella.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="48">
    <p>Poi che la notte scelerata venne,<br />
       fuor trasse il mio fratel con l’arme in mano;<br />
       e ne l’oscura camera lo tenne,<br />
       fin che tornasse il miser castellano.<br />
       Come ordine era dato, il tutto avvenne;<br />
       che ’l consiglio del mal va raro invano.<br />
       Così Filandro il buon Argeo percosse,<br />
       che si pensò che quel Morando fosse.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="49">
    <p>Con esso un colpo il capo fesse e il collo;<br />
       ch’elmo non v’era, e non vi fu riparo.<br />
       Pervenne Argeo, senza pur dare un crollo,<br />
       de la misera vita al fine amaro:<br />
       e tal l’uccise, che mai non pensollo,<br />
       né mai l’avria creduto: oh caso raro!<br />
       che cercando giovar, fece all’amico<br />
       quel di che peggio non si fa al nimico.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="50">
    <p>Poscia ch’Argeo non conosciuto giacque,<br />
       rende a Gabrina il mio fratel la spada.<br />
       Gabrina è il nome di costei, che nacque<br />
       sol per tradire ognun che in man le cada.<br />
       Ella, che ’l ver fin a quell’ora tacque,<br />
       vuol che Filandro a riveder ne vada<br />
       col lume in mano il morto ond’egli è reo;<br />
       e gli dimostra il suo compagno Argeo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="51">
    <p>E gli minaccia poi, se non consente<br />
       all’amoroso suo lungo desire,<br />
       di palesare a tutta quella gente<br />
       quel ch’egli ha fatto, e nol può contradire;<br />
       e lo farà vituperosamente<br />
       come assassino e traditor morire:<br />
       e gli ricorda che sprezzar la fama<br />
       non de’, se ben la vita sì poco ama.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="52">
    <p>Pien di paura e di dolor rimase<br />
       Filandro, poi che del suo error s’accorse.<br />
       Quasi il primo furor gli persuase<br />
       d’uccider questa, e stette un pezzo in forse:<br />
       e se non che ne le nimiche case<br />
       si ritrovò (che la ragion soccorse),<br />
       non si trovando avere altr’arme in mano,<br />
       coi denti la stracciava a brano a brano.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="53">
    <p>Come ne l’alto mar legno talora,<br />
       che da duo venti sia percosso e vinto,<br />
       ch’ora uno inanzi l’ha mandato, et ora<br />
       un altro al primo termine respinto,<br />
       e l’han girato da poppa e da prora,<br />
       dal più possente al fin resta sospinto;<br />
       così Filandro, tra molte contese<br />
       de’ duo pensieri, al manco rio s’apprese.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="54">
    <p>Ragion gli dimostrò il pericol grande,<br />
       oltre il morir, del fine infame e sozzo<br />
       se l’omicidio nel castel si spande;<br />
       e del pensare il termine gli è mozzo.<br />
       Voglia o non voglia, al fin convien che mande<br />
       l’amarissimo calice nel gozzo.<br />
       Pur finalmente ne l’afflitto core<br />
       più de l’ostinazion poté il timore.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="55">
    <p>Il timor del supplicio infame e brutto<br />
       prometter fece con mille scongiuri,<br />
       che faria di Gabrina il voler tutto,<br />
       se di quel luogo se partian sicuri.<br />
       Così per forza colse l’empia il frutto<br />
       del suo desire, e poi lasciar quei muri.<br />
       Così Filandro a noi fece ritorno,<br />
       di sé lasciando in Grecia infamia e scorno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="56">
    <p>E portò nel cor fisso il suo compagno<br />
       che così scioccamente ucciso avea,<br />
       per far con sua gran noia empio guadagno<br />
       d’una Progne crudel, d’una Medea.<br />
       E se la fede e il giuramento, magno<br />
       e duro freno, non lo ritenea,<br />
       come al sicuro fu, morta l’avrebbe;<br />
       ma, quanto più si puote, in odio l’ebbe.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="57">
    <p>Non fu da indi in qua rider mai visto:<br />
       tutte le sue parole erano meste,<br />
       sempre sospir gli uscian dal petto tristo;<br />
       et era divenuto un nuovo Oreste,<br />
       poi che la madre uccise e il sacro Egisto,<br />
       e che l’ultrice Furie ebbe moleste.<br />
       E senza mai cessar, tanto l’afflisse<br />
       questo dolor, ch’infermo al letto il fisse.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="58">
    <p>Or questa meretrice, che si pensa<br />
       quanto a quest’altro suo poco sia grata,<br />
       muta la fiamma già d’amore intensa<br />
       in odio, in ira ardente et arrabbiata;<br />
       né meno è contra al mio fratello accensa,<br />
       che fosse contra Argeo la scelerata:<br />
       e dispone tra sé levar dal mondo,<br />
       come il primo marito, anco il secondo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="59">
    <p>Un medico trovò d’inganni pieno,<br />
       sufficiente et atto a simil uopo,<br />
       che sapea meglio uccider di veneno,<br />
       che risanar gl’infermi di silopo;<br />
       e gli promesse, inanzi più che meno<br />
       di quel che domandò, donargli, dopo<br />
       ch’avesse con mortifero liquore<br />
       levatole dagli occhi il suo signore.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="60">
    <p>Già in mia presenza e d’altre più persone<br />
       venia col tosco in mano il vecchio ingiusto,<br />
       dicendo ch’era buona pozione<br />
       da ritornare il mio fratel robusto.<br />
       Ma Gabrina con nuova intenzione,<br />
       pria che l’infermo ne turbasse il gusto,<br />
       per torsi il consapevole d’appresso,<br />
       o per non dargli quel ch’avea promesso,<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="61">
    <p>la man gli prese, quando a punto dava<br />
       la tazza dove il tosco era celato,<br />
       dicendo: «Ingiustamente è se ’l ti grava<br />
       ch’io tema per costui c’ho tanto amato.<br />
       Voglio esser certa che bevanda prava<br />
       tu non gli dia, né succo avelenato;<br />
       e per questo mi par che ’l beveraggio<br />
       non gli abbi a dar, se non ne fai tu il saggio».<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="62">
    <p>Come pensi, signor, che rimanesse<br />
       il miser vecchio conturbato allora?<br />
       La brevità del tempo sì l’oppresse,<br />
       che pensar non poté che meglio fora;<br />
       pur, per non dar maggior sospetto, elesse<br />
       il calice gustar senza dimora:<br />
       e l’infermo, seguendo una tal fede,<br />
       tutto il resto pigliò, che si gli diede.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="63">
    <p>Come sparvier che nel piede grifagno<br />
       tenga la starna, e sia per trarne pasto,<br />
       dal can che si tenea fido compagno,<br />
       ingordamente è sopragiunto e guasto;<br />
       così il medico intento al rio guadagno,<br />
       donde sperava aiuto ebbe contrasto.<br />
       Odi di summa audacia esempio raro!<br />
       e così avvenga a ciascun altro avaro.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="64">
    <p>Fornito questo, il vecchio s’era messo,<br />
       per ritornare alla sua stanza, in via,<br />
       et usar qualche medicina appresso,<br />
       che lo salvasse da la peste ria;<br />
       ma da Gabrina non gli fu concesso,<br />
       dicendo non voler ch’andasse pria<br />
       che ’l succo ne lo stomaco digesto<br />
       il suo valor facesse manifesto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="65">
    <p>Pregar non val, né far di premio offerta,<br />
       che lo voglia lasciar quindi partire.<br />
       Il disperato, poi che vede certa<br />
       la morte sua, né la poter fuggire,<br />
       ai circonstanti fa la cosa aperta;<br />
       né la seppe costei troppo coprire.<br />
       E così quel che fece agli altri spesso,<br />
       quel buon medico al fin fece a se stesso:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="66">
    <p>e sequitò con l’alma quella ch’era<br />
       già de mio frate caminata inanzi.<br />
       Noi circonstanti, che la cosa vera<br />
       del vecchio udimmo, che fe’ pochi avanzi,<br />
       pigliammo questa abominevol fera,<br />
       più crudel di qualunque in selva stanzi;<br />
       e la serrammo in tenebroso loco,<br />
       per condannarla al meritato fuoco. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="67">
    <p>Questo Ermonide disse, e più voleva<br />
       seguir, com’ella di prigion levossi;<br />
       ma il dolor de la piaga sì l’aggreva,<br />
       che pallido ne l’erba riversossi.<br />
       Intanto duo scudier che seco aveva,<br />
       fatto una bara avean di rami grossi:<br />
       Ermonide si fece in quella porre;<br />
       ch’indi altrimente non si potea torre.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="68">
    <p>Zerbin col cavallier fece sua scusa,<br />
       che gl’increscea d’averli fatto offesa;<br />
       ma, come pur tra cavallieri s’usa,<br />
       colei che venia seco avea difesa:<br />
       ch’altrimenti sua fé saria confusa;<br />
       perché, quando in sua guardia l’avea presa,<br />
       promesse a sua possanza di salvarla<br />
       contra ognun che venisse a disturbarla.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="69">
    <p>E s’in altro potea gratificargli,<br />
       prontissimo offeriase alla sua voglia.<br />
       Rispose il cavallier, che ricordargli<br />
       sol vuol, che da Gabrina si discioglia<br />
       prima ch’ella abbia cosa a machinargli,<br />
       di ch’esso indarno poi si penta e doglia.<br />
       Gabrina tenne sempre gli occhi bassi,<br />
       perché non ben risposta al vero dassi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="70">
    <p>Con la vecchia Zerbin quindi partisse<br />
       al già promesso debito viaggio;<br />
       e tra sé tutto il dì la maledisse,<br />
       che far gli fece a quel barone oltraggio.<br />
       Et or che pel gran mal che gli ne disse<br />
       chi lo sapea, di lei fu instrutto e saggio,<br />
       se prima l’avea a noia e a dispiacere,<br />
       or l’odia sì che non la può vedere.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="71">
    <p>Ella che di Zerbin sa l’odio a pieno,<br />
       né in mala voluntà vuole esser vinta,<br />
       un’oncia a lui non ne riporta meno:<br />
       la tien di quarta, e la rifà di quinta.<br />
       Nel cor era gonfiata di veneno,<br />
       e nel viso altrimente era dipinta.<br />
       Dunque, ne la concordia ch’io vi dico,<br />
       tenean lor via per mezzo il bosco antico.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="72">
    <p>Ecco, volgendo il sol verso la sera,<br />
       udiron gridi e strepiti e percosse,<br />
       che facean segno di battaglia fiera<br />
       che, quanto era il rumor, vicina fosse.<br />
       Zerbino, per veder la cosa ch’era,<br />
       verso il rumore in gran fretta si mosse:<br />
       non fu Gabrina lenta a seguitarlo.<br />
       Di quel ch’avvenne, all’altro canto io parlo.<br />
  </div>
</div>

<script>
  document.querySelectorAll('.annotated').forEach(function(el) {
    const tooltip = document.createElement('div');
    tooltip.className = 'tooltip';
    tooltip.innerText = el.dataset.annotation;
    el.appendChild(tooltip);

    el.addEventListener('mouseenter', function() {
      tooltip.style.display = 'block';
      const rect = el.getBoundingClientRect();
      tooltip.style.left = (el.offsetWidth / 2) + 'px';
      tooltip.style.top = '1.5em';
    });

    el.addEventListener('mouseleave', function() {
      tooltip.style.display = 'none';
    });
  });
</script>

</body>
</html>

