<!DOCTYPE html>
<html lang="it">
<head>
<meta charset="UTF-8">
<title>Annotated Orlando Furioso</title>
<style>
  body {
    font-family: "Garamond", "Georgia", serif;
    line-height: 1.6;
    margin: 2em auto;
    max-width: 900px;
    counter-reset: octave;
  }

  .octave-wrapper {
    display: flex;
    align-items: flex-start;
    margin-bottom: 1.8em;
  }

  .margin-note {
    flex: 0 0 180px;         /* width of margin column */
    font-size: 0.9em;
    color: #666;
    padding-right: 1em;
    border-right: 1px solid #ddd;
    margin-right: 1em;
  }

  .octave {
    flex: 1;
    counter-increment: octave;
  }

  .octave::before {
    content: "Ottava " counter(octave);
    display: block;
    font-weight: bold;
    color: #444;
    margin-bottom: 0.3em;
  }

  .annotated {
    color: #0044cc;
    cursor: pointer;
    position: relative;
  }

  /* tooltip styling */
  .tooltip {
    position: absolute;
    background: #fff8c6;
    border: 1px solid #e0d97a;
    padding: 6px 10px;
    border-radius: 6px;
    box-shadow: 1px 2px 6px rgba(0, 0, 0, 0.2);
    font-size: 0.9em;
    width: 250px;
    max-width: 500px;
    z-index: 100;
    display: none;
    white-space: normal; /* allows wrapping */

  }
</style>
</head>
<body>
<table>
<tr><td><h1><center>Orlando Furioso: Canto XXXIX (annotato)</center></h1></td></tr>
<td><br></td>
<tr><td><table>
<tr><td align="left"><h2><a href="orlando-38.html">Prev. (Canto XXXVIII)</a></h2></td><td align="right"><h2><a href="orlando-40.html">Next. (Canto XL)</h2></a></td></tr>
</table></td></tr>
</table>
  </div>
</div>

<div class="octave-wrapper">
  <div class="margin-note">

  </div>  <div class="octave" number="1">
    <p>Cortesi donne, che benigna udienza<br />
          date a’ miei versi, io vi veggo al sembiante,<br />
          che quest’altra sì subita partenza<br />
          che fa Ruggier da la sua fida amante,<br />
          vi dà gran noia, e avete displicenza<br />
          poco minor ch’avesse Bradamante;<br />
          e fate anco argumento ch’esser poco<br />
          in lui dovesse l’amoroso fuoco.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="2">
    <p>Per ogni altra cagion ch’allontanato<br />
          contra la voglia d’essa se ne fusse,<br />
          ancor ch’avesse più tesor sperato<br />
          che Creso o Crasso insieme non ridusse,<br />
          io crederia con voi, che penetrato<br />
          non fosse al cor lo stral che lo percusse;<br />
          ch’un almo gaudio, un così gran contento<br />
          non potrebbe comprare oro né argento.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="3">
    <p>Pur, per salvar l’onor, non solamente<br />
          d’escusa, ma di laude è degno ancora;<br />
          per salvar, dico, in caso ch’altrimente<br />
          facendo, biasmo et ignominia fora:<br />
          e se la donna fosse renitente<br />
          et ostinata in fargli far dimora,<br />
          darebbe di sé indizio e chiaro segno<br />
          o d’amar poco o d’aver poco ingegno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="4">
    <p>Che se l’amante de l’amato deve<br />
          la vita amar più de la propria, o tanto<br />
          (io parlo d’uno amante a cui non lieve<br />
          colpo d’Amor passò più là del manto );<br />
          al piacer tanto più, ch’esso riceve,<br />
          l’onor di quello antepor deve, quanto<br />
          l’onore è di più pregio che la vita,<br />
          ch’a tutti altri piaceri è preferita.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="5">
    <p>Fece Ruggiero il debito a seguire<br />
          il suo signor, che non se ne potea,<br />
          se non con ignominia, dipartire;<br />
          che ragion di lasciarlo non avea.<br />
          E s’Almonte gli fe’ il padre morire,<br />
          tal colpa in Agramante non cadea;<br />
          ch’in molti effetti avea con Ruggier poi<br />
          emendato ogni error dei maggior suoi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="6">
    <p>Farà Ruggiero il debito a tornare<br />
          al suo signore; et ella ancor lo fece,<br />
          che sforzar non lo volse di restare,<br />
          come potea, con iterata prece.<br />
          Ruggier potrà alla donna satisfare<br />
          a un altro tempo, s’or non satisfece:<br />
          ma all’onor, chi gli manca d’un momento,<br />
          non può in cento anni satisfar né in cento.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="7">
    <p>Torna Ruggiero in Arli, ove ha ritratta<br />
          Agramante la gente che gli avanza.<br />
          Bradamante e Marfisa, che contratta<br />
          col parentado avean grande amistanza,<br />
          andaro insieme ove re Carlo fatta<br />
          la maggior prova avea di sua possanza,<br />
          sperando, o per battaglia o per assedio,<br />
          levar di Francia così lungo tedio.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="8">
    <p>Di Bradamante, poi che conosciuta<br />
          in campo fu, si fe’ letizia e festa:<br />
          ogniun la riverisce e la saluta;<br />
          et ella a questo e a quel china la testa.<br />
          Rinaldo, come udì la sua venuta,<br />
          le venne incontra: né Ricciardo resta,<br />
          né Ricciardetto od altri di sua gente,<br />
          e la raccoglion tutti allegramente.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="9">
    <p>Come s’intese poi che la compagna<br />
          era Marfisa, in arme sì famosa,<br />
          che dal Cataio ai termini di Spagna<br />
          di mille chiare palme iva pomposa;<br />
          non è povero o ricco che rimagna<br />
          nel padiglion: la turba disiosa<br />
          vien quinci e quindi, e s’urta, storpia e preme<br />
          sol per veder sì bella coppia insieme.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="10">
    <p>A Carlo riverenti appresentarsi.<br />
          Questo fu il primo dì (scrive Turpino)<br />
          che fu vista Marfisa inginocchiarsi;<br />
          che sol le parve il figlio di Pipino<br />
          degno, a cui tanto onor dovesse farsi,<br />
          tra quanti, o mai nel popul saracino<br />
          o nel cristiano, imperatori e regi<br />
          per virtù vide o per ricchezza egregi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="11">
    <p>Carlo benignamente la raccolse,<br />
          e le uscì incontra fuor dei padiglioni;<br />
          e che sedesse a lato suo poi volse<br />
          sopra tutti re, principi e baroni.<br />
          Si diè licenzia a chi non se la tolse;<br />
          sì che tosto restaro in pochi e buoni:<br />
          restaro i paladini e i gran signori;<br />
          la vilipesa plebe andò di fuori.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="12">
    <p>Marfisa cominciò con grata voce:<br />
          – Eccelso, invitto e glorioso Augusto,<br />
          che dal mar Indo alla Tirinzia foce,<br />
          dal bianco Scita all’Etiope adusto<br />
          riverir fai la tua candida croce,<br />
          né di te regna il più saggio o ’l più giusto;<br />
          tua fama, ch’alcun termine non serra,<br />
          qui tratto m’ha fin da l’estrema terra.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="13">
    <p>E, per narrarti il ver, sola mi mosse<br />
          invidia, e sol per farti guerra io venni,<br />
          acciò che sì possente un re non fosse,<br />
          che non tenesse la legge ch’io tenni.<br />
          Per questo ho fatto le campagne rosse<br />
          del cristian sangue; et altri fieri cenni<br />
          era per farti da crudel nimica,<br />
          se non cadea chi mi t’ha fatto amica.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="14">
    <p>Quando nuocer pensai più alle tue squadre,<br />
          io trovo (e come sia dirò più ad agio)<br />
          che ’l bon Ruggier di Risa fu mio padre,<br />
          tradito a torto dal fratel malvagio.<br />
          Portommi in corpo mia misera madre<br />
          di là dal mare, e nacqui in gran disagio.<br />
          Nutrimmi un mago infin al settimo anno,<br />
          a cui gli Arabi poi rubata m’hanno.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="15">
    <p>E mi vendero in Persia per ischiava<br />
          a un re che poi cresciuta io posi a morte:<br />
          che mia virginità tor mi cercava.<br />
          Uccisi lui con tutta la sua corte;<br />
          tutta cacciai la sua progenie prava,<br />
          e presi il regno; e tal fu la mia sorte,<br />
          che diciotto anni d’uno o di duo mesi<br />
          io non passai, che sette regni presi.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="16">
    <p>E di tua fama invidiosa, come<br />
          io t’ho già detto, avea fermo nel core<br />
          la grande altezza abbatter del tuo nome:<br />
          forse il faceva, o forse era in errore.<br />
          Ma ora avvien che questa voglia dome,<br />
          e faccia cader l’ale al mio furore,<br />
          l’aver inteso, poi che qui son giunta,<br />
          come io ti son d’affinità congiunta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="17">
    <p>E come il padre mio parente e servo<br />
          ti fu, ti son parente e serva anch’io:<br />
          e quella invidia e quell’odio protervo<br />
          il qual io t’ebbi un tempo, or tutto oblio;<br />
          anzi contra Agramante io lo riservo,<br />
          e contra ogn’altro che sia al padre o al zio<br />
          di lui stato parente, che fur rei<br />
          di porre a morte i genitori miei. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="18">
    <p>E seguitò, voler cristiana farsi,<br />
          e dopo ch’avrà estinto il re Agramante,<br />
          voler, piacendo a Carlo, ritornarsi<br />
          a battezzare il suo regno in Levante;<br />
          et indi contra tutto il mondo armarsi,<br />
          ove Macon s’adori e Trivigante;<br />
          e con promission, ch’ogni suo acquisto<br />
          sia de l’Imperio e de la fé di Cristo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="19">
    <p>L’imperator, che non meno eloquente<br />
          era, che fosse valoroso e saggio,<br />
          molto esaltando la donna eccellente,<br />
          e molto il padre e molto il suo lignaggio,<br />
          rispose ad ogni parte umanamente,<br />
          e mostrò in fronte aperto il suo coraggio;<br />
          e conchiuse ne l’ultima parola<br />
          per parente accettarla e per figliuola.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="20">
    <p>E qui si leva, e di nuovo l’abbraccia,<br />
          e, come figlia, bacia ne la fronte.<br />
          Vengono tutti con allegra faccia<br />
          quei di Mongrana e quei di Chiaramonte.<br />
          Lungo a dir fora, quanto onor le faccia<br />
          Rinaldo, che di lei le prove conte<br />
          vedute avea più volte al paragone,<br />
          quando Albracca assediar col suo girone.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="21">
    <p>Lungo a dir fora, quanto il giovinetto<br />
          Guidon s’allegri di veder costei,<br />
          Aquilante e Grifone e Sansonetto<br />
          ch’alla città crudel furon con lei;<br />
          Malagigi e Viviano e Ricciardetto,<br />
          ch’all’occision de’ Maganzesi rei<br />
          e di quei venditori empii di Spagna<br />
          l’aveano avuta sì fedel compagna.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="22">
    <p>Apparecchiar per lo seguente giorno,<br />
          et ebbe cura Carlo egli medesmo,<br />
          che fosse un luogo riccamente adorno,<br />
          ove prendesse Marfisa battesmo.<br />
          I vescovi e gran chierici d’intorno,<br />
          che le leggi sapean del cristianesmo,<br />
          fece raccorre, acciò da loro in tutta<br />
          la santa fé fosse Marfisa instrutta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="23">
    <p>Venne in pontificale abito sacro<br />
          l’arcivesco Turpino, e battizzolla:<br />
          Carlo dal salutifero lavacro<br />
          con cerimonie debite levolla.<br />
          Ma tempo è ormai ch’al capo voto e macro<br />
          di senno si soccorra con l’ampolla,<br />
          con che dal ciel più basso ne venia<br />
          il duca Astolfo sul carro d’Elia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="24">
    <p>Sceso era Astolfo dal giro lucente<br />
          alla maggiore altezza de la terra,<br />
          con la felice ampolla che la mente<br />
          dovea sanare al gran mastro di guerra.<br />
          Un’erba quivi di virtù eccellente<br />
          mostra Giovanni al duca d’Inghilterra:<br />
          con essa vuol ch’al suo ritorno tocchi<br />
          al re di Nubia e gli risani gli occhi;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="25">
    <p>acciò per questi e per li primi merti<br />
          gente gli dia con che Biserta assaglia.<br />
          E come poi quei populi inesperti<br />
          armi et acconci ad uso di battaglia,<br />
          e senza danno passi pei deserti<br />
          ove l’arena gli uomini abbarbaglia,<br />
          a punto a punto l’ordine che tegna,<br />
          tutto il vecchio santissimo gl’insegna.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="26">
    <p>Poi lo fe’ rimontar su quello alato<br />
          che di Ruggiero, e fu prima d’Atlante.<br />
          Il paladin lasciò, licenziato<br />
          da San Giovanni, le contrade sante;<br />
          e secondando il Nilo a lato a lato,<br />
          tosto i Nubi apparir si vide inante;<br />
          e ne la terra che del regno è capo<br />
          scese da l’aria, e ritrovò il Senapo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="27">
    <p>Molto fu il gaudio e molta fu la gioia<br />
          che portò a quel signor nel suo ritorno;<br />
          che ben si raccordava de la noia<br />
          che gli avea tolta, de l’arpie, d’intorno.<br />
          Ma poi che la grossezza gli discuoia<br />
          di quello umor che già gli tolse il giorno<br />
          e che gli rende la vista di prima,<br />
          l’adora e cole, e come un Dio sublima:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="28">
    <p>sì che non pur la gente che gli chiede<br />
          per muover guerra al regno di Biserta,<br />
          ma cento mila sopra gli ne diede,<br />
          e gli fe’ ancor di sua persona offerta.<br />
          La gente a pena, ch’era tutta a piede,<br />
          potea capir ne la campagna aperta;<br />
          che di cavalli ha quel paese inopia,<br />
          ma d’elefanti e de camelli copia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="29">
    <p>La notte inanzi il dì che a suo camino<br />
          l’esercito di Nubia dovea porse,<br />
          montò su l’ippogrifo il paladino,<br />
          e verso mezzodì con fretta corse,<br />
          tanto che giunse al monte che l’austrino<br />
          vento produce, e spira contra l’Orse.<br />
          Trovò la cava, onde per stretta bocca,<br />
          quando si desta, il furioso scocca.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="30">
    <p>E come raccordogli il suo maestro,<br />
          avea seco arrecato un utre voto,<br />
          il qual, mentre ne l’antro oscuro e alpestro,<br />
          affaticato dorme il fiero Noto,<br />
          allo spiraglio pon tacito e destro:<br />
          et è l’aguato in modo al vento ignoto,<br />
          che, credendosi uscir fuor la dimane,<br />
          preso e legato in quello utre rimane.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="31">
    <p>Di tanta preda il paladino allegro,<br />
          ritorna in Nubia, e la medesma luce<br />
          si pone a caminar col popul negro,<br />
          e vettovaglia dietro si conduce.<br />
          A salvamento con lo stuolo integro<br />
          verso l’Atlante il glorioso duce<br />
          pel mezzo vien de la minuta sabbia<br />
          senza temer che ’l vento a nuocer gli abbia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="32">
    <p>E giunto poi di qua dal giogo, in parte<br />
          onde il pian si discuopre e la marina,<br />
          Astolfo elegge la più nobil parte<br />
          del campo, e la meglio atta a disciplina;<br />
          e qua e là per ordine la parte<br />
          a piè d’un colle, ove nel pian confina.<br />
          Quivi la lascia, e su la cima ascende<br />
          in vista d’uom ch’a gran pensieri intende.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="33">
    <p>Poi che, inchinando le ginocchia, fece<br />
          al santo suo maestro orazione,<br />
          sicuro che sia udita la sua prece,<br />
          copia di sassi a far cader si pone.<br />
          Oh quanto a chi ben crede in Cristo, lece!<br />
          I sassi, fuor di natural ragione<br />
          crescendo, si vedean venire in giuso,<br />
          e formar ventre e gambe e collo e muso;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="34">
    <p>e con chiari anitrir giù per quei calli<br />
          venian saltando, e giunti poi nel piano<br />
          scuotean le groppe, e fatti eran cavalli,<br />
          chi baio e chi leardo e chi rovano.<br />
          La turba ch’aspettando ne le valli<br />
          stava alla posta, lor dava di mano:<br />
          sì che in poche ore fur tutti montati;<br />
          che con sella e con freno erano nati.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="35">
    <p>Ottanta mila cento e dua in un giorno<br />
          fe’, di pedoni, Astolfo cavallieri.<br />
          Con questi tutta scorse Africa intorno,<br />
          facendo prede, incendi e prigionieri.<br />
          Posto Agramante avea fin al ritorno<br />
          il re di Fersa e ’l re degli Algazeri,<br />
          col re Branzardo a guardia del paese:<br />
          e questi si fer contra al duca inglese;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="36">
    <p>prima avendo spacciato un suttil legno<br />
          ch’a vele e a remi andò battendo l’ali,<br />
          ad Agramante aviso, come il regno<br />
          patia dal re de’ Nubi oltraggi e mali.<br />
          Giorno e notte andò quel senza ritegno,<br />
          tanto che giunse ai liti provenzali;<br />
          e trovò in Arli il suo re mezzo oppresso,<br />
          che ’l campo avea di Carlo un miglio appresso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="37">
    <p>Sentendo il re Agramante a che periglio,<br />
          per guadagnare il regno di Pipino,<br />
          lasciava il suo, chiamar fece a consiglio<br />
          principi e re del popul saracino.<br />
          E poi ch’una o due volte girò il ciglio<br />
          quinci a Marsilio e quindi al re Sobrino,<br />
          i quai d’ogni altro fur, che vi venisse,<br />
          i duo più antiqui e saggi, così disse:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="38">
    <p>– Quantunque io sappia come mal convegna<br />
          a un capitano dir: non mel pensai,<br />
          pur lo dirò; che quando un danno vegna<br />
          da ogni discorso uman lontano assai,<br />
          a quel fallir par che sia escusa degna:<br />
          e qui si versa il caso mio; ch’errai<br />
          a lasciar d’arme l’Africa sfornita,<br />
          se da li Nubi esser dovea assalita.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="39">
    <p>Ma chi pensato avria, fuor che Dio solo,<br />
          a cui non è cosa futura ignota,<br />
          che dovesse venir con sì gran stuolo<br />
          a farne danno gente sì remota?<br />
          tra i quali e noi giace l’instabil suolo<br />
          di quella arena ognior da’ venti mota.<br />
          Pur è venuta ad assediar Biserta,<br />
          et ha in gran parte l’Africa deserta.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="40">
    <p>Or sopra ciò vostro consiglio chieggio:<br />
          se partirmi di qui senza far frutto,<br />
          e pur seguir tanto l’impresa deggio,<br />
          che prigion Carlo meco abbi condutto;<br />
          e come insieme io salvi il nostro seggio,<br />
          e questo imperial lasci distrutto.<br />
          S’alcun di voi sa dir, priego nol taccia,<br />
          acciò si trovi il meglio, e quel si faccia. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="41">
    <p>Così disse Agramante; e volse gli occhi<br />
          al re di Spagna, che gli sedea appresso,<br />
          come mostrando di voler che tocchi<br />
          di quel c’ha detto, la risposta ad esso.<br />
          E quel, poi che surgendo ebbe i ginocchi<br />
          per riverenzia, e così il capo flesso,<br />
          nel suo onorato seggio si raccolse;<br />
          indi la lingua a tai parole sciolse:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="42">
    <p>– O bene o mal che la Fama ci apporti,<br />
          signor, di sempre accrescere ha in usanza.<br />
          Perciò non sarà mai ch’io mi sconforti,<br />
          o mai più del dover pigli baldanza<br />
          per casi o buoni o rei, che sieno sorti:<br />
          ma sempre avrò di par tema e speranza<br />
          ch’esser debban minori, e non del modo<br />
          ch’a noi per tante lingue venir odo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="43">
    <p>E tanto men prestar gli debbo fede,<br />
          quanto più al verisimile s’oppone.<br />
          Or se gli è verisimile si vede,<br />
          ch’abbia con tanto numer di persone<br />
          posto ne la pugnace Africa il piede<br />
          un re di sì lontana regione,<br />
          traversando l’arene a cui Cambise<br />
          con male augurio il popul suo commise.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="44">
    <p>Crederò ben, che sian gli Arabi scesi<br />
          da le montagne, et abbian dato il guasto,<br />
          e saccheggiato, e morti uomini e presi,<br />
          ove trovato avran poco contrasto;<br />
          e che Branzardo che di quei paesi<br />
          luogotenente e viceré è rimasto,<br />
          per le decine scriva le migliaia,<br />
          acciò la scusa sua più degna paia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="45">
    <p>Vo’ concedergli ancor che sieno i Nubi<br />
          per miracol dal ciel forse piovuti:<br />
          e forse ascosi venner ne le nubi;<br />
          poi che non fur mai per camin veduti.<br />
          Temi tu che tal gente Africa rubi,<br />
          se ben di più soccorso non l’aiuti?<br />
          Il tuo presidio avria ben trista pelle,<br />
          quando temesse un populo sì imbelle.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="46">
    <p>Ma se tu mandi ancor che poche navi,<br />
          pur che si veggan gli stendardi tuoi,<br />
          non scioglieran di qua sì tosto i cavi,<br />
          che fuggiranno nei confini suoi<br />
          questi, o sien Nubi o sieno Arabi ignavi,<br />
          ai quali il ritrovarti qui con noi,<br />
          separato pel mar da la tua terra,<br />
          ha dato ardir di romperti la guerra.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="47">
    <p>Or piglia il tempo che, per esser senza<br />
          il suo nipote Carlo, hai di vendetta:<br />
          poi ch’Orlando non c’è, far resistenza<br />
          non ti può alcun de la nimica setta.<br />
          Se per non veder lasci, o negligenza,<br />
          l’onorata vittoria che t’aspetta,<br />
          volterà il calvo, ove ora il crin ne mostra,<br />
          con molto danno e lunga infamia nostra. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="48">
    <p>Con questo et altri detti accortamente<br />
          l’Ispano persuader vuol nel concilio<br />
          che non esca di Francia questa gente,<br />
          fin che Carlo non sia spinto in esilio.<br />
          Ma il re Sobrin, che vide apertamente<br />
          il camino a che andava il re Marsilio,<br />
          che più per l’util proprio queste cose,<br />
          che pel commun dicea, così rispose:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="49">
    <p>– Quando io ti confortava a stare in pace,<br />
          fosse io stato, signor, falso indovino;<br />
          e tu, se io dovea pure esser verace,<br />
          creduto avessi al tuo fedel Sobrino,<br />
          e non più tosto a Rodomonte audace,<br />
          a Marbalusto, a Alzirdo e a Martasino,<br />
          li quali ora vorrei qui avere a fronte:<br />
          ma vorrei più degli altri Rodomonte,<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="50">
    <p>per rinfacciargli che volea di Francia<br />
          far quel che si faria d’un fragil vetro,<br />
          e in cielo e ne lo ’nferno la tua lancia<br />
          seguire, anzi lasciarsela di dietro;<br />
          poi nel bisogno si gratta la pancia<br />
          ne l’ozio immerso abominoso e tetro:<br />
          et io, che per predirti il vero allora<br />
          codardo detto fui, son teco ancora;<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="51">
    <p>e sarò sempremai, fin ch’io finisca<br />
          questa vita ch’ancor che d’anni grave,<br />
          porsi incontra ogni dì per te s’arrisca<br />
          a qualunque di Francia più nome have.<br />
          Né sarà alcun, sia chi si vuol, ch’ardisca<br />
          di dir che l’opre mie mai fosser prave:<br />
          e non han più di me fatto, né tanto,<br />
          molti che si donar di me più vanto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="52">
    <p>Dico così, per dimostrar che quello<br />
          ch’io dissi allora, e che ti voglio or dire,<br />
          né da viltade vien né da cor fello,<br />
          ma d’amor vero e da fedel servire.<br />
          Io ti conforto ch’al paterno ostello,<br />
          più tosto che tu poi, vogli redire;<br />
          che poco saggio si può dir colui<br />
          che perde il suo per acquistar l’altrui.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="53">
    <p>S’acquisto c’è, tu ’l sai. Trentadui fummo<br />
          re tuoi vassalli a uscir teco del porto:<br />
          or, se di nuovo il conto ne rassummo,<br />
          c’è a pena il terzo, e tutto ’l resto è morto.<br />
          Che non ne cadan più, piaccia a Dio summo:<br />
          ma se tu vuoi seguir, temo di corto,<br />
          che non ne rimarrà quarto né quinto;<br />
          e ’l miser popul tuo fia tutto estinto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="54">
    <p>Ch’Orlando non ci sia, ne aiuta; ch’ove<br />
          sian pochi, forse alcun non ci saria.<br />
          Ma per questo il periglio non rimuove,<br />
          se ben prolunga nostra sorte ria.<br />
          Ecci Rinaldo, che per molte prove<br />
          mostra che non minor d’Orlando sia:<br />
          c’è il suo lignaggio e tutti i paladini,<br />
          timore eterno a’ nostri Saracini.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="55">
    <p>Et hanno appresso quel secondo Marte<br />
          (ben che i nimici al mio dispetto lodo),<br />
          io dico il valoroso Brandimarte,<br />
          non men d’Orlando ad ogni prova sodo;<br />
          del qual provata ho la virtude in parte,<br />
          parte ne veggo all’altrui spese et odo.<br />
          Poi son più dì che non c’è Orlando stato;<br />
          e più perduto abbian che guadagnato.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="56">
    <p>Se per adietro abbian perduto, io temo<br />
          che da qui inanzi perderen più in grosso.<br />
          Del nostro campo Mandricardo è scemo:<br />
          Gradasso il suo soccorso n’ha rimosso:<br />
          Marfisa n’ha lasciata al punto estremo,<br />
          e così il re d’Algier, di cui dir posso<br />
          che, se fosse fedel come gagliardo,<br />
          poco uopo era Gradasso o Mandricardo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="57">
    <p>Ove sono a noi tolti questi aiuti,<br />
          e tante mila son dei nostri morti;<br />
          e quei ch’a venir han, son già venuti,<br />
          né s’aspetta altro legno che n’apporti:<br />
          quattro son giunti a Carlo, non tenuti<br />
          manco d’Orlando o di Rinaldo forti;<br />
          e con ragion; che da qui sino a Battro<br />
          potresti mal trovar tali altri quattro.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="58">
    <p>Non so se sai chi sia Guidon Selvaggio<br />
          e Sansonetto e i figli d’Oliviero.<br />
          Di questi fo più stima e più tema aggio,<br />
          che d’ogni altro lor duca e cavalliero<br />
          che di Lamagna o d’altro stran linguaggio<br />
          sia contra noi per aiutar l’Impero:<br />
          ben ch’importa anco assai la gente nuova<br />
          ch’a’ nostri danni in campo si ritrova.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="59">
    <p>Quante volte uscirai alla campagna,<br />
          tanto’ avrai la peggiore, o sarai rotto.<br />
          Se spesso perdé il campo Africa e Spagna,<br />
          quando sian stati sedici per otto,<br />
          che sarà poi ch’Italia e che Lamagna<br />
          con Francia è unita, e ’l populo anglo e scotto,<br />
          e che sei contra dodici saranno?<br />
          Ch’altro si può sperar, che biasmo e danno?<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="60">
    <p>La gente qui, là perdi a un tempo il regno,<br />
          s’in questa impresa più duri ostinato;<br />
          ove, s’al ritornar muti disegno,<br />
          l’avanzo di noi servi con lo stato.<br />
          Lasciar Marsilio è di te caso indegno,<br />
          ch’ognun te ne terrebbe molto ingrato;<br />
          ma c’è rimedio, far con Carlo pace:<br />
          ch’a lui deve piacer, se a te pur piace.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="61">
    <p>Pur se ti par che non ci sia il tuo onore,<br />
          se tu, che prima offeso sei, la chiedi;<br />
          e la battaglia più ti sta nel core,<br />
          che, come sia fin qui successa, vedi;<br />
          studia almen di restarne vincitore:<br />
          il che forse averrà, se tu mi credi;<br />
          se d’ogni tua querela a un cavalliero<br />
          darai l’assunto, e, se quel fia Ruggiero.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="62">
    <p>Io ’l so, e tu ’l sai che Ruggier nostro è tale,<br />
          che già da solo a sol con l’arme in mano<br />
          non men d’Orlando o di Rinaldo vale,<br />
          né d’alcun altro cavallier cristiano.<br />
          Ma se tu vuoi far guerra universale,<br />
          ancor che ’l valor suo sia sopraumano,<br />
          egli però non sarà più ch’un solo,<br />
          et avrà di par suoi contra uno stuolo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="63">
    <p>A me par, s’a te par, ch’a dir si mandi<br />
          al re cristian, che per finir le liti,<br />
          e perché cessi il sangue che tu spandi<br />
          ognior de’ suoi, egli de’ tuo’ infiniti;<br />
          che contra un tuo guerrier tu gli domandi<br />
          che metta in campo uno dei suoi più arditi;<br />
          e faccian questi duo tutta la guerra,<br />
          fin che l’un vinca, e l’altro resti in terra:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="64">
    <p>con patto, che qual d’essi perde, faccia<br />
          che ’l suo re all’altro re tributo dia.<br />
          Questa condizion non credo spiaccia<br />
          a Carlo, ancor che sul vantaggio sia.<br />
          Mi fido sì ne le robuste braccia<br />
          poi di Ruggier, che vincitor ne fia;<br />
          e ragion tanta è da la nostra parte,<br />
          che vincerà, s’avesse incontra Marte. –<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="65">
    <p>Con questi et altri più efficaci detti<br />
          fece Sobrin sì che ’l partito ottenne;<br />
          e gl’interpreti fur quel giorno eletti,<br />
          e quel dì a Carlo l’imbasciata venne.<br />
          Carlo ch’avea tanti guerrier perfetti,<br />
          vinta per sé quella battaglia tenne,<br />
          di cui l’impresa al buon Rinaldo diede,<br />
          in ch’avea, dopo Orlando, maggior fede.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="66">
    <p>Di questo accordo lieto parimente<br />
          l’uno esercito e l’altro si godea;<br />
          che ’l travaglio del corpo e de la mente<br />
          tutti avea stanchi e a tutti rincrescea.<br />
          Ognun di riposare il rimanente<br />
          de la sua vita disegnato avea;<br />
          ogniun maledicea l’ire e i furori<br />
          ch’a risse e a gare avean lor desti i cori.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="67">
    <p>Rinaldo che esaltar molto si vede,<br />
          che Carlo in lui di quel che tanto pesa,<br />
          via più ch’in tutti gli altri, ha avuto fede,<br />
          lieto si mette all’onorata impresa.<br />
          Ruggier non stima; e veramente crede<br />
          che contra sé non potrà far difesa:<br />
          che suo pari esser possa non gli è aviso,<br />
          se ben in campo ha Mandricardo ucciso.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="68">
    <p>Ruggier da l’altra parte, ancor che molto<br />
          onor gli sia che ’l suo re l’abbia eletto,<br />
          e pel miglior di tutti i buoni tolto,<br />
          a cui commetta un sì importante effetto;<br />
          pur mostra affanno e gran mestizia in volto,<br />
          non per paura che gli turbi il petto;<br />
          che non ch’un sol Rinaldo, ma non teme<br />
          se fosse con Rinaldo Orlando insieme:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="69">
    <p>ma perché vede esser di lui sorella<br />
          la sua cara e fidissima consorte<br />
          ch’ognior scrivendo stimula e martella,<br />
          come colei ch’è ingiuriata forte.<br />
          Or s’alle vecchie offese aggiunge quella<br />
          d’entrare in campo a porle il frate a morte,<br />
          se la farà, d’amante, così odiosa,<br />
          ch’a placarla mai più fia dura cosa.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="70">
    <p>Se tacito Ruggier s’affligge et ange<br />
          de la battaglia che mal grado prende,<br />
          la sua cara moglier lacrima e piange,<br />
          come la nuova indi a poche ore intende.<br />
          Batte il bel petto, e l’auree chiome frange,<br />
          e le guancie innocenti irriga e offende;<br />
          e chiama con ramarichi e querele<br />
          Ruggiero ingrato, e il suo destin crudele.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="71">
    <p>D’ogni fin che sortisca la contesa,<br />
          a lei non può venirne altro che doglia.<br />
          Ch’abbia a morir Ruggiero in questa impresa,<br />
          pensar non vuol; che par che ’l cor le toglia.<br />
          Quando anco, per punir più d’una offesa,<br />
          la ruina di Francia Cristo voglia,<br />
          oltre che sarà morto il suo fratello,<br />
          seguirà un danno a lei più acerbo e fello:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="72">
    <p>che non potrà, se non con biasmo e scorno,<br />
          e nimicizia di tutta sua gente,<br />
          fare al marito suo mai più ritorno,<br />
          sì che lo sappia ognun publicamente,<br />
          come s’avea, pensando notte e giorno,<br />
          più volte disegnato ne la mente:<br />
          e tra lor era la promessa tale,<br />
          che ’l ritrarsi e il pentir più poco vale.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="73">
    <p>Ma quella usata ne le cose avverse<br />
          di non mancarle di soccorsi fidi,<br />
          dico Melissa maga, non sofferse<br />
          udirne il pianto e i dolorosi gridi;<br />
          e venne a consolarla, e le proferse,<br />
          quando ne fosse il tempo, alti sussidi,<br />
          e disturbar quella pugna futura<br />
          di ch’ella piange e si pon tanta cura.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="74">
    <p>Rinaldo intanto e l’inclito Ruggiero<br />
          apparechiavan l’arme alla tenzone,<br />
          di cui dovea l’eletta al cavalliero<br />
          che del romano Imperio era campione:<br />
          e come quel, che poi che ’l buon destriero<br />
          perdé Baiardo, andò sempre pedone,<br />
          si elesse a piè, coperto a piastra e a maglia<br />
          con l’azza e col pugnal far la battaglia.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="75">
    <p>Or fosse caso, o fosse pur ricordo<br />
          di Malagigi suo provido e saggio,<br />
          che sapea quanto Balisarda ingordo<br />
          il taglio avea di fare all’arme oltraggio;<br />
          combatter senza spada fur d’accordo<br />
          l’uno e l’altro guerrier, come detto aggio.<br />
          Del luogo s’accordar presso alle mura<br />
          de l’antiquo Arli, in una gran pianura.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="76">
    <p>A pena avea la vigilante Aurora<br />
          da l’ostel di Titon fuor messo il capo,<br />
          per dare al giorno terminato, e all’ora<br />
          ch’era prefissa alla battaglia, capo;<br />
          quando di qua e di là vennero fuora<br />
          i deputati; e questi in ciascun capo<br />
          degli steccati i padiglion tiraro,<br />
          appresso ai quali ambi un altar fermaro.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="77">
    <p>Non molto dopo, instrutto a schiera a schiera,<br />
          si vide uscir l’esercito pagano.<br />
          In mezzo armato e suntuoso v’era<br />
          di barbarica pompa il re africano;<br />
          e s’un baio corsier di chioma nera,<br />
          di fronte bianca, e di duo piè balzano,<br />
          a par a par con lui venia Ruggiero,<br />
          a cui servir non è Marsilio altiero.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="78">
    <p>L’elmo, che dianzi con travaglio tanto<br />
          trasse di testa al re di Tartaria,<br />
          l’elmo, che celebrato in maggior canto<br />
          portò il troiano Ettor mill’anni pria,<br />
          gli porta il re Marsilio a canto a canto:<br />
          altri principi et altra baronia<br />
          s’hanno partite l’altr’arme fra loro,<br />
          ricche di gioie e ben fregiate d’oro.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="79">
    <p>Da l’altra parte fuor dei gran ripari<br />
          re Carlo uscì con la sua gente d’arme,<br />
          con gli ordini medesmi e modi pari<br />
          che terria se venisse al fatto d’arme.<br />
          Cingonlo intorno i suoi famosi pari;<br />
          e Rinaldo è con lui con tutte l’arme,<br />
          fuor che l’elmo che fu del re Mambrino,<br />
          che porta Ugier Danese paladino.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="80">
    <p>E di due azze ha il duca Namo l’una,<br />
          e l’altra Salamon re di Bretagna.<br />
          Carlo da un lato i suoi tutti raguna;<br />
          da l’altro son quei d’Africa e di Spagna.<br />
          Nel mezzo non appar persona alcuna:<br />
          voto riman gran spazio di campagna,<br />
          che per bando commune a chi vi sale,<br />
          eccetto ai duo guerrieri, è capitale.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="81">
    <p>Poi che de l’arme la seconda eletta<br />
          si diè al campion del populo pagano,<br />
          duo sacerdoti, l’un de l’una setta,<br />
          l’altro de l’altra, uscir coi libri in mano.<br />
          In quel del nostro è la vita perfetta<br />
          scritta di Cristo; e l’altro è l’Alcorano.<br />
          Con quel de l’Evangelio si fe’ inante<br />
          l’imperator, con l’altro il re Agramante.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="82">
    <p>Giunto Carlo all’altar che statuito<br />
          i suoi gli aveano, al ciel levò le palme,<br />
          e disse: – O Dio, c’hai di morir patito<br />
          per redimer da morte le nostr’alme;<br />
          o Donna, il cui valor fu sì gradito,<br />
          che Dio prese da te l’umane salme,<br />
          e nove mesi fu nel tuo santo alvo,<br />
          sempre serbando il fior virgineo salvo:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="83">
    <p>siatemi testimoni, ch’io prometto<br />
          per me e per ogni mia successione<br />
          al re Agramante, et a chi dopo eletto<br />
          sarà al governo di sua regione,<br />
          dar venti some ogni anno d’oro schietto,<br />
          s’oggi qui riman vinto il mio campione;<br />
          e ch’io prometto subito la triegua<br />
          incominciar, che poi perpetua segua:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="84">
    <p>e se ’n ciò manco, subito s’accenda<br />
          la formidabil ira d’ambidui,<br />
          la qual me solo e i miei figliuoli offenda,<br />
          non alcun altro che sia qui con nui;<br />
          sì che in brevissima ora si comprenda<br />
          che sia il mancar de la promessa a vui. –<br />
          Così dicendo, Carlo sul Vangelo<br />
          tenea la mano, e gli occhi fissi al cielo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="85">
    <p>Si levan quindi, e poi vanno all’altare<br />
          che riccamente avean pagani adorno;<br />
          ove giurò Agramante, ch’oltre al mare<br />
          con l’esercito suo faria ritorno,<br />
          et a Carlo daria tributo pare,<br />
          se restasse Ruggier vinto quel giorno;<br />
          e perpetua tra lor triegua saria,<br />
          coi patti ch’avea Carlo detti pria.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="86">
    <p>E similmente con parlar non basso,<br />
          chiamando in testimonio il gran Maumette,<br />
          sul libro ch’in man tiene il suo papasso,<br />
          ciò che detto ha, tutto osservar promette.<br />
          Poi del campo si partono a gran passo,<br />
          e tra i suoi l’uno e l’altro si rimette:<br />
          poi quel par di campioni a giurar venne;<br />
          e ’l giuramento lor questo contenne:<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="87">
    <p>Ruggier promette, se de la tenzone<br />
          il suo re viene o manda a disturbarlo,<br />
          che né suo guerrier più, né suo barone<br />
          esser mai vuol, ma darsi tutto a Carlo.<br />
          Giura Rinaldo ancor, che se cagione<br />
          sarà del suo signor quindi levarlo,<br />
          fin che non resti vinto egli o Ruggiero,<br />
          si farà d’Agramante cavalliero.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="88">
    <p>Poi che le cerimonie finite hanno,<br />
          si ritorna ciascun da la sua parte;<br />
          né v’indugiano molto, che lor danno<br />
          le chiare trombe segno al fiero marte.<br />
          Or gli animosi a ritrovar si vanno,<br />
          con senno i passi dispensando et arte.<br />
          Ecco si vede incominciar l’assalto,<br />
          sonar il ferro, or girar basso, or alto.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="89">
    <p>Or inanzi col calce, or col martello<br />
          accennan quando al capo e quando al piede,<br />
          con tal destrezza e con modo sì snello,<br />
          ch’ogni credenza il raccontarlo eccede.<br />
          Ruggier che combattea contra il fratello<br />
          di chi la misera alma gli possiede,<br />
          a ferir lo venia con tal riguardo,<br />
          che stimato ne fu manco gagliardo.<br />
  </div>
</div>

<div class="octave-wrapper">
  <div class="margin-note">

  </div>  <div class="octave" number="90">
    <p>Era a parar, più ch’a ferire, intento,<br />
          e non sapea egli stesso il suo desire:<br />
          spegner Rinaldo saria malcontento,<br />
          né vorria volentieri egli morire.<br />
          Ma ecco giunto al termine mi sento,<br />
          ove convien l’istoria diferire.<br />
          Ne l’altro canto il resto intenderete,<br />
          s’udir ne l’altro canto mi vorrete.<br />
  </div>
</div>

<script>
  document.querySelectorAll('.annotated').forEach(function(el) {
    const tooltip = document.createElement('div');
    tooltip.className = 'tooltip';
    tooltip.innerText = el.dataset.annotation;
    el.appendChild(tooltip);

    el.addEventListener('mouseenter', function() {
      tooltip.style.display = 'block';
      const rect = el.getBoundingClientRect();
      tooltip.style.left = (el.offsetWidth / 2) + 'px';
      tooltip.style.top = '1.5em';
    });

    el.addEventListener('mouseleave', function() {
      tooltip.style.display = 'none';
    });
  });
</script>

</body>
</html>

